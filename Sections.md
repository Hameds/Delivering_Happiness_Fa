# بخش‌های کتاب

این کتاب به سه بخش تقسیم می‌شود.

عنوان بخش اول «سود و منفعت» است. در این بخش بیشتر به این موضوع پرداخته‌ام که چطور شد سر از زاپوس در آوردم. بعضی از ماجراهای این بخش مربوط به زمانی است که به عنوان یک کارآفرین تازه کار شروع به فعالیت کرده بودم و بعضی دیگر مربوط به دوره‌ایست که جوان‌تر بودم و علیه وضع موجود دست به طغیان زدم!

بخش دوم کتاب «منافع و شور و شوق» نام دارد و  عمده دیدگاه‌ها و نگرش‌های ما در زاپوس را شامل می‌شود. در این بخش بعضی از ایمیل‌ها و مدارکی که بیان‌گر شکل فعالیت‌های ما را در زاپوس بود را به اشتراک گذاشته‌ام.

بخش سوم، «منافع، شور و شوق و هدف» نام دارد. این بخش به طور خلاصه چشم‌انداز ما در زاپوس را به منظور ارتقاء و پیشرفت مجموعه بیان می‌کند و امیدواریم که برای شما نیز چالش‌برانگیز باشد.

البته این را هم بگویم، هدف از نگارش این کتاب این نیست که شما را درگیر تاریخچه زاپوس و یا هر شرکت دیگری که در آن مشغول بوده‌ام، کنم. کتاب حاضر حتی جنبه زندگی‌نامه و شرح حال نیز ندارد. به همین دلیل نام خیلی از افرادی که در زندگی من نقش مهم داشته‌اند ذکر نشده است. هدف این کتاب نمایش سایه روشنی از مسیر و تجربه‌ایست که در سفر ادیسه‌وار خود طی کردم که رهاورد آن نوعی شادی و رضایت خاطر در زندگی شخصی و تجاری بود.

جا دارد از تمام مردمی که با نظرات، پیشنهادات و تشویق‌های خود من را در نوشتن این کتاب کمک کردند، تشکر و قدردانی کنم. هر چند که تعداد این افراد به حدی زیاد است که نمی‌توانم از تک تک آن‌ها اسم ببرم اما مایلم که تشکر ویژه خود نسبت به «جن لیم» دوست قدیمی‌ که به نوعی نسخه پشتیبان من بود، ابراز کنم. او علاوه بر این که مدیر برنامه‌هایم بود ، تمام فرآیند نوشتن این کتاب را سازمان‌دهی کرد و از ابتدای شکل‌گیری کتاب تا پایان آن نقش مهمی ایفا نمود. جن توانست کمک‌های زیادی را در زمینه ویرایش کتاب جمع‌آوری کند که بیشتر آن‌ها در سایت www.deliveringhappinessbook.com موجود هستند.
