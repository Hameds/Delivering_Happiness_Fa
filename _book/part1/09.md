# کشتی تفریحی

<p style="text-align: left; font-family: vazir; direction: rtl;">
اگر در یک شرط‌بندی باختم، باید هزینه باخت خود را تمام و کمال پرداخت کنم.
<br/><br/>
</p>

در دوران دانشگاه دوستانم بر روی من شرط بسته بودند که تا 10 سال دیگر میلیونر خواهم شد.  قرار شد اگر آن‌ها شرط را برنده شدند، همه آن‌ها را با هزینه خودم به یک سفر دریایی ببرم و چنانچه شرط را باختند، هزینه سفر دریایی ما بپردازند. در واقع برای من یک وضعیت برنده- برنده بود. در یک حالت میلیونر می‌شدم و در حالت دیگر یک سفر مجانی دریایی در انتظارم بود.  بنابراین با این شرط موافقت کردم.

اوایل سال 1999 بود که یک گروه 15 نفره از دوستان دانشگاهم را دعوت کردم تا همه ما با هواپیما به فلوریدا برویم و از آنجا طی یک گشت دریایی 3 روزه به باهاما برسیم. قبل از ان هرگز سفر دریایی را تجربه نکرده بودم. بنابراین عظمت و بزرگی کشتی برایم بسیار جذاب و جالب بود. در فضای کشتی علاوه بر کلوپ شبانه، 10 مشروب فروشی، استخر شنا و 5 رستوران وجود داشت. ما دائما در حال خوش‌گذرانی بودیم و کل وقت ما به خوردن و نوشیدن و پارتی می‌گذشت. شبیه یک تجدید دیدار کوچک دانشگاهی بود با این تفاوت که بخش‌های خسته کننده آن حذف شده بود.

همگی تصمیم گرفتیم که شب آخر به کلوپ شبانه برویم و تا پاسی از شب بنوشیم و برقصیم. از دیدگاه تمام دوستان همسفرم، من تجلی کامل موفقیت و خوشبختی بودم. دوستانم اذعان کردند که خودرأیی‌ و اعتماد به نفسم بیشتر شده است و بابت فروختن شرکتم به مایکروسافت، به من تبریک گفتند.

در ساعت 1 بامداد، دی‌جی اعلام کرد که کلوپ به زودی تعطیل می‌شود و در کلوپ بسته خواهد شد. همه به سراغ بار رفتند تا قبل از تعطیل شدن کلوپ آخرین مشروب خود را بنوشند. اگر کسی 4 سال پیش به من می‌گفت که میلیونر شدن خود را در یک کشتی تفریحی جشن خواهم گرفت، قطعاً باور نمی‌کردم.

با این حال، درست در لحظه‌ای که نوشیدنی‌ها سرازیر می‌شدند، موسیقی اوج گرفته بود و دوستان در حال شادمانی بودند، صدای آزاردهنده‌ای در ذهنم شروع به پرسیدن سوالات تکراری کرد. از همان سوالاتی که هنگام قدم‌زدن با سانجای پس از بسته شدن قرار داد زمزمه می‍شد: حالا چه شد؟ بعدش چه خواهد شد؟ و به دنبال آن سوالات این چنینی در جریان بود: موفقیت چیست؟ خوشبختی چیست؟ به چه سمتی دارم حرکت می‌کنم؟ هنوز پاسخ آن سوالات را نمی‌دانستم. بنابراین به بار رفتم و یک شات ودکا سفارش دادم  و با سانجای، گیلاس‌هایمان را به هم زدیم. به این فکر می‌کردیم که بعداً به جواب این سوالات خواهیم رسید.

بعد از سفر دریایی، احساس روزمره‌گی می‌کردم. صبح دیر از خواب بیدار می‌شدم. چند ساعتی در دفتر کار حاضر بودم و ایمیل‌هایم را چک می‌کردم. بعد از آن زود به خانه برمی‌گشتم. هر لحظه ممکن بود که کلاً قید رفتن به شرکت را بزنم.

وقت آزاد زیادی داشتم که نمی‌دانستم آن را چطور بگذرانم. بنابراین می‌توانستم کلی فکر کنم. تمام چیزهایی که می‌خواستم را خریدم: محلی برای زندگی، یک تلویزیون بزرگ، یک کامپیوتر و یک سینمای خانگی. آخر هفته‌ها برای بازی پوکر به وگاس می‌رفتم. هر چند که  من برای پول بازی نمی‌کردم و هدفم پیدا کردن راه حلی برای برنده شدن بود. کازینوی «پوکر» تنها جایی بود که بازی‌کن‌ها روی خانه مسکونی شرط بندی می‌کردند. بنابراین به مرور زمان که از بازی‌کن سطح متوسط بهتر می‌شدی، می‌توانستی امید برنده شدن را داشته باشی.

با این حال طی یک حالت درون‌گرایانه، بیشتر وقت من به فکر کردن می‌گذشت. احتیاج به پول بیشتری نداشتم. پس پول به چه درد من می‌خورد؟ کما این که همان پولی را هم که داشتم خرج نمی‌کردم.  پس ماندن من در مایکروسافت چه معنایی داشت؟ همان حکایت پوشیدن جلیقه ضد گلوله در دوران صلح! تلاش برای بیشتر به دست آوردن.

لیستی از لحظه‌های شاد زندگی‌ام تهیه کردم و فهمیدم که در هیچ‌کدام آن‌ها پول دخیل نبوده است. خلاقیت و نوآوری، شب‌نشینی با یک دوست و گپ زدن با او در طول مدت زمان شب و  دیدن طلوع آفتاب، قاشق‌زنی درب خانه‌های مردم در دوران مدرسه با صمیمی‌ترین دوستانم، خوردن سیب‌زمینی کبابی بعد از شنا، ترشی خوردن، همه و همه جزء لحظه‌های شاد زندگی من بود.  

به این فکر می‌کردم که همه ما توسط جامعه و فرهنگ جا افتاده حاکم بر آن، دچار شستشوی مغزی شده بودیم و تصور می‌کردیم که پول بیشتر معادل موفقیت و  خوشبختی بیشتر است، در حالی که نهایت خوشبختی، لذت بردن لحظه‌های زندگی‌ست.

به این فکر می‌کردم که چقدر عاشق کارهای خلاقانه بودم  و چه فرصت‌های زیادی برای عملی کردن خیلی از ایده‌ها داشتم. حالا با رشد انفجارگونه صنعت اینترنت زمان کافی برای به تعویق انداختن ایده‌ها وجود ندارد. در حالی که من دارم با کسب درآمد بیش از حد نیازم، زمان و زندگی‌ام را تباه می‌کنم. دنیا  دائم در حال  تغییر و تحول بود. ما نه تنها وارد قرن جدید بلکه وارد هزاره جدید شده بودیم.

لحظه‌ای فکر کردن را متوقف کردم و بعد به خودم گفتم: «سال 1999 دیگری در کار نخواهد بود. قصد داری چه کار کنی؟»

جوابش را می‌دانستم. در آن لحظه تصمیم گرفتم که با خودم روراست باشم و بی‌خیال پولی که من را در مایکروسافت اسیر کرده، بشوم.

چند روز به بعد به شرکت رفتم و ایمیل خداحافظی‌ام را برای آن‌ها فرستادم و یک راست  از در خروجی بیرون آمدم. دقیقاً نمی‌دانستم می‌خواهم چه کار کنم، اما دقیقا می‌دانستم که می‌خواهم چه کار نکنم! نمی‌خواستم در گوشه‌ی بنشینم و اجازه بدهم که از زندگی‌ام جا بمانم. مردم فکر می‌کردند که من باید دیوانه باشم که این همه پول را رها کرده‌ام. درست است که تصمیم وحشتناکی بود، اما کار درستی کردم.

آن لحظه نمی‌دانستم که عملی کردن این تصمیم، یکی از نقاط عطف زندگی من خواهد شد. دیگر نمی‌خواستم به دنبال شکار پول باشم. حالا به دنبال اشتیاق و علاقه‌ام بودم.

آماده شروع فصل جدیدی از زندگی‌ام شدم. 