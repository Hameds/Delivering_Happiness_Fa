# پوکر

در دوره دانشگاه کمی پوکر بازی کرده بودم اما مانند اکثر مردم این بازی تنها برایم جنبه سرگرمی داشت و هیچ وقت خودم را با مطالعه درباره آن اذیت نکرده بودم. تا قبل از سال 1999، پوکر یک بازی شناخته شده نبود و بیشتر مردم اسمی از «سری بازی‌های جهانی پوکر» به گوششان نخورده بود و شبکه‌های تلویزیونی مانند ESPN هنوز این مسابقات را به شکل گسترده نمایش نداده بودند. 

یک شب که با بی‌خوابی دست و پنجه نرم می‌کردم، در حین وب‌گردی چشمم به وب‌سایتی افتاد که یک انجمن سرگرمی مخصوص افراد پوکرباز بود. شیفته اطلاعات و تحلیل‌های نوشته شده درباره این بازی شده بودم که به صورت رایگان در دسترس بود و تمام ساعات آن شب را به خواندن مقالاتی مربوط به بخش ریاضی این بازی به صبح رساندم.

من هم مثل خیلی از مردم فکر می‌کردم که پوکر بیشتر یک بازی شانسی است و تنها مهارت‌هایی مثل «لاف زدن» و «خواندن فکر حریف» ‌در آن اهمیت دارد. «هولدم پوکر» را یاد گرفتم که آن زمان از محبوب‌ترین انواع بازی پوکر در کازینوها بود و فهمیدم که هیچ یک از این مهارت‌ها در طولانی مدت مهم نیستند. برای برنده شدن در هر شرط بندی و هر دست بازی یک راه ریاضی وجود دارد.

به استثناء پوکر، تقریبا در تمام بازی‌های دیگر، کازینو حریف بازی‌کن بود و در دراز مدت برنده نهایی کازینو بود. از پوکر به این علت خوشم می‌آمد که حریف مقابلم یک بازی‌کن دیگر بود، نه کازینو. در مقابل، به ازای هر دست بازی، کازینو مبلغی را به عنوان هزینه خدمات می‌گرفت و معمولاً برنده هر دست بازی این هزینه را می‌پرداخت.

در کازینو، یک میز پوکر می‌توانست تا 10 بازی‌کن داشته باشد. اگر حداقل یک بازی‌کن از قواعد ریاضی استفاده نمی‌کرد (که معمولا بیش از یک نفر این کار را نمی‌کردند) بازی‌کن‌هایی که اصولی بازی می‌کردند برنده می‌شدند.

یاد گرفتن اصول ریاضی هولدم کار سختی نبود. کتابی با عنوان «هولدم پوکر» خریدم و آن را مطالعه کردم و بعد از آن هفته‌ای چند بار به مکان‌های مخصوص بازی پوکر در کالیفرنیا می‌رفتم. (در ایالت کالیفرنیا قمار مجاز نبود. اما بازی پوکر آزاد بود چرا که حریف بازی صاحب مکان نبود.) بعد از چند هفته احساس کردم که در اصول ریاضی هولدم استاد شدم.

در چند ماه نخست، فهمیدم که پوکر بازی جذاب و چالش‌برانگیزی است. چرا که پیوسته در حال یادگیری بودم، هم‌زمان با خواندن کتاب‌های مختلف، آن را به صورت واقعی تجربه کردم. شباهت‌های بین استراتژی‌های یک بازی خوب پوکر و یک تجارت موفق، توجهم را جلب کرد. خصوصاً زمانی که به تفاوت‌های بین تفکر کوتاه مدت (تمرکز بر نتیجه یک دست بازی) و تفکر بلند مدت (تمرکز بر پیش گرفتن استراتژی درست در بازی‌ها) فکر می‌کردم.

شباهت‌های زیادی بین پوکر و تجارت پیدا کردم و لیستی آماده کردم از درس‌هایی که از پوکر یاد گرفتم اما می‌توان آن‌ها را در تجارت به کار برد. 

## ارزیابی فرصت‌های بازار
* انتخاب میز، مهم‌ترین بخش تصمیم‌گیری شماست.
* اگر فهمیدید که امکان برنده شدن شما در پشت یک میز خیلی کم است، اشکالی ندارد میز خود را عوض کنید.
* اگر رقبای زیادی داشته باشید (حتی از نوع بی‌تجربه)، حتی اگر بهترین باشید باز هم برنده شدن کار مشکلی خواهد بود.

## بازاریابی و برندسازی
* در لاف‌زنی وقت‌شناس باشید. تظاهر به ضعف در زمان قدرت و تظاهر به قدرت در زمان ضعف را فراموش نکنید.
* «برند» شما خیلی مهم است.
* وجهه اجتماعی خوشایند و دید مطلوب عموم نسبت به خود را حفظ کنید.

## مالی
* همیشه آمادگی لازم برای روبرو شدن با بدترین حالت ممکن را داشته باشید.
* کسی که دفعات بیشتری بازی را می‌برد، کسی نیست که در بلندمدت، بیشترین پول نصیبش می‌شود.
* کسی که هیچ‌وقت بازنده نشده باشد، در بلندمدت، بیشترین پول نصیبش نمی‌شود.
* به دنبال باارزش‌ها باشید نه کم خطرها.
* قبل از این که وارد هر نوع بازی شوید و هر نوع ریسکی را قبول کنید، حساب بانکی خود را در نظر داشته باشید.
* تنها وارد بازی‌هایی بشوید که تحمل باختش را دارید.
* به یاد داشته باشید که این یک بازی بلند مدت است. ممکن است یک دست را ببرید یا ببازید، اما چیزی که مهم است این است که در درازمدت چه خواهد شد.

## استراتژی
* ‌در بازی‌هایی که چیزی از آن‌ها نمی‌فهمید وارد نشوید حتی اگر افراد زیادی از طریق همین بازی پول زیادی به دست می‌آورند.
* وقتی که مبلغ بازی بالا نیست فرصت بازی را از دست ندهید.
* تقلب نکنید. متقلب‌ها هرگز در دراز مدت برنده نیستند.
* به قوانین پای‌بند باشید.
* گاهی لازم است که متناسب با سبک بازی، روش خود را تغییر دهید، پس انعطاف‌پذیر باشید.
* صبور بوده و دید بلند مدت داشته باشید.
* بازی‌کن‌هایی که انرژی و قدرت تمرکز بیشتری دارند، معمولاً برنده می‌شوند.
* متفاوت عمل کنید و مانند بقیه بازیکن‌های پشت میز بازی نکنید.
* "امیدوار بودن" به تنهایی راهکار خوبی نیست.
* در حین بازی اجازه ندهید که از لحاظ روحی احساس فرسودگی و خستگی کنید. این که استراحتی کنید، بهتر است کمی قدم بزنید یا بازی را به بعد موکول کنید.

## آموزش مستمر
* سطح آگاهی خود را مدام افزایش دهید. کتاب بخوانید و از آموخته‌های دیگرای بهره‌مند شوید.
* تا می‌توانید دانش خود را به شکل عملی ارتقا دهید. تئوری خوب است، اما هیچ چیز جای یادگیری عملی را نمی‌گیرد. 
* از بازی‌کن‌های با استعداد اطراف خود غافل نشوید و از آن‌ها نیز یاد بگیرید.
* این که در یک دست بازی برنده شدید، به این معنی نیست که نیاز به یادگیری بیشتر ندارید. احتمال شانسی بودن هر موفقیت را در نظر بگیرید.
* از «مشاوره گرفتن» نترسید.

## فرهنگ
* بازی را دوست داشته باشید. برای ماهر شدن در آن باید با آن زندگی کنید.
* از خودراضی و جوگیر نشوید. همیشه بهتر از شما وجود دارد.
* جذاب باشید و سعی کنید یک اجتماع کوچک دوستانه برقرار کنید.
* آموخته‌های خود را با دیگران به اشتراک بگذارید.
* فرصت‌های پشت صحنه بازی را از دست ندهید. اشخاصی که با آن‌ها ملاقات می‌کنید، می‌توانند یک دوست جدید یا همکار تجاری جدید تلقی شوند.
* تفریح کنید. بازی زمانی مهیج‌تر می‌شود که علاوه بر کسب پول، کارهای دیگری هم انجام دهید.


گذشته از این نکات، بزرگ‌ترین درسی که از بازی پوکر در عرصه تجارت گرفتم، اهمیت تصمیم‌گیری در بازی بود. شاید در وهله اول بدیهی به نظر برسد، اما یادگیری این درس برای من شش ماه طول کشید.

 پس از خواندن کتاب‌های پوکر و تمرین، وقت زیادی را صرف یادگیری بهترین استراتژی‌ در بازی کردم تا این که یک روز وقتی می‌خواستم پشت میز بنشینم ناگهان فهمیدم که بازی قبل از نشستن پشت میز شروع می‌شود.

 در اتاق پوکر یک کازینو، معمولاً چند میز مختلف برای انتخاب وجود دارد. هر میز دارای میزان ژتون<sup>1</sup> متفاوت، بازیکن‌های متفاوت و افراد ذخیره (که در صورتی که بازیکنی بازی را ترک کند وارد بازی می‌شوند) متفاوتی است.

 من فهمیدم که مهم‌ترین تصمیم من در بازی این است که در چه زمانی و پشت کدام میز بنشینم. در یک کتاب خواندم که یک بازیکن با تجربه با نشستن پشت میزی با نه نفر بازیکنان متوسط و خسته می‌تواند ده برابر پول بیشتری بدست آورد در مقایسه با حالتی که پشت میزی با نه نفر بازیکنان خبره و با تمرکز بنشیند.

 در تجارت، یکی از مهم‌ترین تصمیماتی که یک کارفرما یا کارآفرین باید بگیرد این است که وارد کدام عرصه از فعالیت تجاری شود. اگر زمینه فعالیت درست انتخاب نشود حرفه‌ای بودن و زبردست بودن کاری از پیش نمی‌برد.

 فرض کنید شما حرفه‌ای‌ترین تولیدکننده دستکش‌های 7 انگشته با مناسب‌ترین قیمت هستید. اگر تقاضای کافی برای محصول شما نباشید، کسب و کارتان خیلی دوام نخواهد آورد.

 یا ممکن است انتخاب شما، راه‌اندازی تجارتی باشد که افراد باتجربه و جاافتاده‌ای رقیب شما محسوب شوند. به عنوان مثال شما تصمیم می‌گیرید که کسب و کاری مشابه وال‌مارت<sup>2</sup> شروع کنید و اجناسی که آن‌ها می‌فروشند را به قیمتی کم‌تر ارائه دهید. با این حساب باز هم یک روند ناک‌اوت شدن را انتخاب کرده‌اید.

 در یک اتاق پوکر من تنها می‌توانم میزی که پشتش می‌نشینم را انتخاب کنم. اما در تجارت مجبور نیستم که پشت هر میزی که دم دست بود، بنشینم. من می‌توانم میز خودم را بر اساس خواسته‌های خودم داشته باشم و یا حتی آن را در مقیاس بزرگ‌تر بسازم. (یا مشابه اتاق پوکر، میز خود را تغییر دهم.)

 یاد گرفتم که هر چه چشم‌انداز ایجاد یک کسب و کار وسیع‌تر باشد، میز بزرگ‌تری ایجاد خواهد شد. زمانی که شرکت هواپیمایی «سودوست<sup>3</sup>» شروع به کار کرد، بازار هدف خود را به پروازهای رایج، مانند سایر خطوط هوایی محدود نکرد. بلکه آن‌ها سعی کردند سرویسی برای ارائه به کسانی که در حال حاضر با اتوبوس یا قطار سفر می‌کنند داشته باشند. این شرکت بر خلاف دیگر شرکت‌ها پروازهای کوتاه‌تر و ارزان‌تری ارائه کرد. ضمن این که روند تعویض پرواز را برای مسافران آسان ساخت و آن‌ها را از پداخت جریمه‌های سنگین معاف نمود. موفقیت شرکت سودوست به این دلیل بود که تصمیم گرفت بجای میزی که سایر شرکت‌های هواپیمایی پشت آن بازی می‌کنند، میز دیگری انتخاب کند.

 بعد از یک دوره چند ماهه، چیزهای زیادی در مورد پوکر یاد گرفتم. اما هر چه که می‌گذشت، بیشتر از بازی کردن در اتاق‌های پوکر کالیفرنیا خسته می‌شدم. شاید به این خاطر بود که همیشه با یک مشت بازیکن تکراری را می‌دیدم که خیلی از آن‌ها تمام وقت مشغول بازی بودند چون کار دیگری نداشتند یا تمام هم و غم‌شان این بود که با برنده شدن اجاره ماهیانه خود را تامین کنند. بعد از چند ماه مطالعه و تمرین مباحث ریاضی بازی، هیجان بازی هولدم هر روز بیش از پیش در نظرم رنگ می‌باخت.

 بنابراین تصمیم گرفتم که به لاس‌وگاس سفر کنم و با بازی جذاب‌تری روبرو شوم. با افراد جالبی آشنا شدم که هر کدام متعلق به جای دیگری بودند. اکثر این افراد در وگاس زندگی نمی‌کردند و خیلی از آن‌ها تجارت موفق و تمام‌وقت خود را داشتند و هر از گاهی صرفاً برای تفریح و سرگرمی سراغ پوکر می‌رفتند.

 بازی در اتاق‌های پوکر کالیفرنیا را کنار گذاشتم اما این بازی یکی از سرگرمی‌های زندگی‌ام شد. گر چه در سطح بازیکن‌های طراز اول نبودم اما آنقدر تسلط داشتم که به خوبی از پس بازی با حریف‌های متفاوت برآیم. هدف من از پوکر، دیگر پول یا افزایش مهارت در این بازی نبود. بلکه وسیله‌ای برای دور هم جمع شدن‌های دوستانه و ملاقات‌ها و ایجاد روابط جدید بود.

 درس دیگری که فهمیدم این بود، چه در پوکر، چه در کار و چه در زندگی خیلی راحت می‌توان گرفتار و شیفته چیزی شد و خیلی راحت می‌توان آن را فراموش کرد و از گزینه تغییر دادن میز استفاده کرد. البته از لحاظ روانشناسی تغییر، کار سختی است و غالباً اینرسی (تمایل به حفظ حالت قبلی) پیروز میدان است. 

 خودم را مجبور کردم تا جواب بعضی از سوالات ذهنی‌ام را بدهم. در زندگی برای دستیابی به چه چیز تلاش می‌کنم؟ می‌خواهم چه کاری را به پایان برسانم؟ می‌خواهم چه کار کنم؟ و آیا لازم است که پشت یک میز دیگر بنشینم؟

 از پوکر یاد گرفتم که هیچ‌وقت برای تغییر میز دیر نیست.

 بعد از یادگیری اصول پوکر و گذراندن ساعات بیش از حد در کازینوها،  فهمیدم که هیچ بازدهی و کار مفیدی در این مدت نداشته‌ام و احتیاح دارم که دست به یک کار متفاوت بزنم و صلاح نیست بیشتر از این، سرگرم پوکر باشم. زمان آن فرا رسیده بود که به سراغ عرصه جدیدی حرکت کنم.

 حالا نوبت من بود که میزم را تغییر دهم.

 ---
<p style="direction: ltr; text-align: left">
1. Stake<br/>
2. Wal-Mart<br/>
3. Southwest
</p>