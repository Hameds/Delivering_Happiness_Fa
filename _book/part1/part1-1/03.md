# فرِد

چند هفته بعد، نیک با ما تماس گرفت و خواست که ملاقاتی سر میز ناهار با هم داشته باشیم. او شخصی به نام «فرِد» را پیدا کرده بود که سابقه کار در دپارتمان کفش‌های مردانه نورداستروم<sup>1</sup> را داشت و علاقه‌مند بود که به یک تیم کاری ملحق شود. نیک پشت تلفن نظر من را درباره اسم «زاپوس» پرسید که از نام اسپانیایی «زاپاتوس» به معنی کفش مشتق شده بود. من به او پیشنهاد کردم که یک حرف «پی» دیگر به املای زاپوس اضافه کند تا اشتباها «زَی پوس» تلفظ نشود.

و در این نقطه از زمان بود که زاپوس متولد شد.

چند روز بعد، من و آلفرد با نیک و فرِد در رستوران مل ملاقات کردیم. رستورانی که به سبک سال‌های 1950 بود و تنها یک بلوک با ما فاصله داشت. شباهت چهره فرِد به «نیکلاس کیج» دائما حواس من را در حین صحبت درباره زاپوس پرت می‌کرد. فرِد 33 ساله و قد بلند، به راحتی می‌توانست بدل نیکلاس کیج باشد. من ساندویچ بوقلمون به همراه سوپ رشته جوجه سفارش دادم و فرد بوقلمون کبابی سفارش داد. دقیقاً 10 سال بعد، در همین رستوران همین غذا را سفارش دادیم و  سالگرد آشنایی‌مان را جشن گرفتیم.

نیک درباره روند پیشرفت وب‌سایت طی چند هفته گذشته توضیحاتی داد. آن‌ها در هفته حدود 2000 دلار سفارش داشتند و این رقم در حال پیشرفت بود. البته هنوز سودی عایدشان نشده بود چرا که بلافاصله سفارش دیگری از راه می‌رسید و نیک روانه کفش‌فروشی می‌شد تا سفارش درخواستی مشتری را تهیه کند و آن را به او برساند. در واقع قدم اولیه نیک تشویق مردم به خرید آنلاین کفش بود.

1000 برند مختلف در صنایع کفش وجود داشت. ایده ما این بود که به تدریج با چند صد تا از این برندها وارد همکاری شویم. به این ترتیب هر برند لیستی از کالاهای موجود خود را در اختیار زاپوس می‌گذاشت و زاپوس با گرفتن سفارش از طریق اینترنت، کالای مورد نظر را برای مشتری ارسال می‌کرد.

این روش به عنوان «عرضه مستقیم<sup>2</sup>» شناخته شده بود و با این که در خیلی از صنایع جا افتاده بود، اما هرگز در صنعت کفش استفاده نشده بود. نیک و فرِد مطمئن بودند که در نمایشگاه بعدی کفش می‌توانند تولیدکنندگان را برای همکاری با زاپوس متقاعد کنند. از آنجا که زاپوس هبچ جنس و انباری ندارد، جای نگرانی برای ضرر هم وجود نداشت. 

فرد به ما گفت که 8 سال مداوم از پله‌های شرکت نورداستروم بالا رفته است و تنها دارای یک خانه و یک فرزند است. او می‌داند که پیوستن به زاپوس ریسک بزرگی است اما با تامین سرمایه اولیه این استارتاپ توسط شرکت سرمایه گذاری  قورباغه‌ها، می‌تواند او را برای این جهش آماده سازد.

من و آلفرد به هم خیره شدیم. نیک و فرِد دقیقا همانی بودند که ما می‌خواستیم. هیچ تضمینی نبود که این ایده به سرانجام مطلوب برسد اما شوق و اشتیاق زیاد آن‌ها، جرأت این ریسک را به ما داد.

در نهایت تصمیم گرفتیم که سرمایه کافی در اختیار زاپوس را قرار دهیم تا بتواند کارمند بیشتری را استخدام کند و منتظر رسیدن عملکرد مالی آن در پایان سال بمانیم. در این صورت چنانچه زاپوس به سود بالایی دست پیدا می‌کرد، می‌توانست سرمایه‌اش را توسط یک شرکت سرمایه‌گذاری مانند سکویا افزایش دهد. ذهنیت ما این بود که سکویا می‌تواند همانند گذشته‌اش در LinkExchange که 3 میلیون دلار سرمایه‌اش را به 50 میلیون دلار تبدیل کرد، این تجربه مشابه را در زاپوس هم داشته باشد.

یک هفته پس از سرمایه‌گذاری اولیه ما، فرد از شغل خود در نورداستروم استعفا داد. حالا او رسما یک کارمند زاپوس محسوب می‌شد. او و نیک عهده‌دار شرکت در نمایشگاه کفش لاس‌وگاس شدند.

---
<p style="direction: ltr; text-align: left">
1. Nordstrom<br/>
2. drop ship
</p>