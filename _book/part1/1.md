# پرورش کرم خاکی

<p style="text-align: left; font-family: vazir; direction: rtl;">
اول، تو را نادیده می‌گیرند، بعد مسخره‌ات می‌کنند، در مرحله بعدتر با تو می‌جنگند و در نهایت، پیروز خواهی شد.
<br/>
— گاندی
<br/><br/>
</p>

رویای کودکی من رسیدن به یک درآمد هنگفت از طریق پرورش و فروش کرم‌های خاکی در مقیاس انبوه بود. 

هر چند که من و گاندی هیچ شناختی از هم نداشتیم،  اما با این وجود، اگر او من را می‌شناخت و رویای کودکی‌ام را می‌دانست، احتمالا با همین نقل قول بالا من را تشویق می‌کرد که بزرگ‌ترین فروشنده کرم خاکی در جهان شوم.

متاسفانه گاندی آن قدر زنده نماند که من را در 9 سالگی‌ام ببیند و نصیحتم کند. در عوض، روز تولد 9 سالگی، از پدر و مادرم خواستم که من را به شهر سوناما که یک ساعت فاصله با شهر ما داشت، ببرند. در واقع سوناما بزرگ‌ترین فروشنده کرم خاکی در منطقه بود . آن‌ها حتی فکرش را هم نمی‌کردند که من قصد دارم بزرگ‌ترین رقیب آن‌ها شوم. 

والدینم با پرداخت 33.45 دلار یک جعبه حاوی گِل خریدند که ضمانت شده بود حداقل 100 کرم خاکی در آنجا وجود دارد.  یادم می‌آید، در کتابی خوانده بودم که اگر یک کرم خاکی را از وسط به دو نیمه تقسیم کنیم، هر نیمه به یک کرم خاکی دیگر تبدیل خواهد شد. ایده جالبی به نظر می‌رسید اما عملی کردنش کار سختی بود. در عوض نقشه بهتری کشیدم: در حیاط خلوت خانه یک جعبه مخصوص کرم خاکی ساختم. این جعبه شبیه یک جعبه ماسه بود که در کف آن یک شبکه سیمی قرار داشت. منتها جعبه را به جای ماسه با گِل پر کردم و بیش از 100 کرم به صورت پراکنده داخل جعبه ریختم تا آزادانه در آنجا بغلتند و کلی نوزادهای جدید تولید کنند!

هر روز چند زرده خام تخم‌مرغ در پرورشگاه کرم خود می‌ریختم. از آنجا که قبلا شنیده بودم بعضی از ورزشکاران حرفه‌ای برای صبحانه، زرده تخم مرغ خام می‌خورند، کاملا مطمئن بودم که این کار، تعداد کرم‌ها را زیاد خواهد کرد. با این که پدر و مادرم کاملا اطمینان داشتند که فروش کرم خاکی من را ثروتمند نخواهد کرد باز هم مانعم نشدند و اجازه دادند که هر روز به کرم‌هایم زرده خام تخم مرغ بدهم. 

البته فکر می‌کنم آن‌ها فقط به این علت اجازه دادند چون مادرم روی این قضیه که کلسترول خون من و برادرم بالا نرود، خیلی حساس بود. 

 بناراین خیالش راحت می‌شد که زرده‌های کلسترول بالا نصیب کرم‌ها شود و من و برادرم سفیده‌های کم کلسترول را بخوریم. 

 پس از این که 30 روز از رژیم زرده تخم‌مرغ خام کرم‌ها گذشت، رفتم سری به آن‌ها بزنم تا ببینم چقدر بچه کرم جدید ساخته شده است. چشمتان روز بد نبیند! نه تنها از بچه کرم خبری نبود،بلکه کرم‌های بزرگسال هم غیب شده بودند! یک ساعت تمام مشغول الک کردن گِل‌های داخل جعبه بودم ولی دریغ از یک کرم خاکی! ظاهرا آن‌ها از طریق شبکه سیمی فرار کرده بودند یا خوراک پرندگانی شده بودند که زرده تخم‌مرغ خام اشتهایشان را تحریک کرده بود.

 امپراتوری پرورشگاه کرم من در ابتدای راه منقرض شد. به والدینم گفتم که پرورش کرم خاکی کار خسته کننده‌ای است اما حقیقت این بود که از شکست خودم شرمنده بودم. اگر توماس ادیسون هنوز زنده بود، تشویقم می‌کرد که جنبه مثبت شکست را ببینم:

<p style="text-align: left; font-family: vazir; direction: rtl;">
مسیر موفقیت من از جاده شکست‌هایم گذشته است.
<br/>
— توماس ادیسون
<br/><br/>
</p>

 احتمالا سر ادیسون شلوغ‌تر از آن بود که خود را درگیر مسائل متفرقه کند، چرا که او نیز مانند گاندی هرگز با من رو در رو نشد! 