# دوران کالج

برای دانشگاه‌های براون، یو سی برکلی، استنفورد، ام‌آی‌تی، پرینستون، کرنل، ییل و هاروارد درخواست فرستادم و از تمام آن‌ها پاسخ مثبت گرفتم. انتخاب اولم براون بود زیرا از نظر تبلیغات گسترده‌تر عمل کرده بود. بنابراین به نظر می‌رسید که در  زمینه کسب و کار، نسبت به دیگر دانشگاه‌ها یک سر و گردن بالاتر باشد. با این حال پدر و مادرم اصرار داشتند که به هاروارد بروم. چرا که این دانشگاه در بین خانواده‌های آسیایی از پرستیژ بالایی برخوردار بود. و این چنین شد که سر از هاروارد درآوردم.

اولین چیزی که پس از رفتن به هاروارد خریدم، یک تلویزیون بود. دیگر از محدودیت تماشای یک ساعت تلویزیون در هفته خبری نبود. بنابراین در روزهای نخست آزادی‌ام روزی 4 ساعت تلویزیون تماشا می‌کردم. همان موقع‌ها بود که فهمیدم، لحظاتی که من وقتم را به تماشای تلویزیون می‌گذرانم، دیگر دانشجویان خوابگاه به دنبال ریختن نقشه‌های شرارت‌باری چون برداشتن دستمال‌های توالت سرویس‌های دختران یا پر کردن وان حمام بازرس دانشجویان با چای داغ بودند. 

برنامه کلاسی من از ساعت 9 صبح تا 1 بعد از ظهر روزهای دوشنبه، چهارشنبه و جمعه بود. بنابراین سه‌شنبه‌ها و پنج‌شنبه‌ها کاملا وقت آزادی داشتم. به نظر عالی بود اما خصلت جغد گونه‌ام که میل به شب زنده‌داری داشتم، باعث شد برنامه‌ریزی 48 ساعته عجیبی داشته باشم. 30 ساعت بیداری پشت سر هم و بعد از آن 18 ساعت خواب مداوم!

زنگ هشدار ساعت کلاس 8 صبح، بدترین صدای موجود در دنیاست! من مرتباً دکمه چرت را می‌زدم و به خودم می‌گفتم: ایرادی ندارد. بعداً جزوه یکی از بچه‌ها را می‌گیرم. یک ساعت بعد این استدلال را در مورد دومین کلاس نیز قبول می‌کردم. بنابراین آن را هم از دست می‌دادم. حالا وقت آن بود که خودم را برای سومین کلاس آماده کنم. یک دلیل جدید به کمکم آمد: تا الان دو کلاس را که از دست داده‌ای. آن یک کلاس باقی‌مانده هم اهمیت چندانی ندارد. 

بنابراین، سال اول دانشگاه من بدون شرکت در هیچ کلاسی به پایان رسید. از آنجا که همیشه به سختی از تختخواب جدا می‌شدم، دوش صبحگاهی و رفتن به سالن ناهارخوری برایم کار سختی بود. بنابراین غذای کل روز من سوپ رشته‌فرنگی رامن<sup>1</sup> بود و فعالیتم به تماشای تمام قسمت‌های سریال «روزهای زندگی ما» محدود می‌شد.

بیشتر سال اول دانشگاه من با وقت‌گذرانی با دوستان هم‌خوابگاهی‌ام گذشت. اسم گروهمان را «کانادای آ» گذاشته بودیم. تماشای تلویزیون، بازی‌های رایانه‌ای و صحبت‌های زیاد از جمله تعاملاتی بود که با هم داشتیم. با الهام از خبرنامه سابقم گابلر، خبرنامه جدید «کانادای آ» را راه‌اندازی کردم. گروه جدایی ناپذیر ما شامل 15 نفر بود که اکثریت‌مان هرگز با فردی خارج از گروه دوست نمی‌شدند. همبستگی ما در تمام مدت این 4 سال ادامه داشت. 

مانند سال‌های دبیرستان، سعی داشتم که با حداقل تلاش بهترین نمرات را کسب کنم. در انتخاب واحد، در کلاس‌هایی چون زبان‌شناسی و چینی ماندرین (زبانی که هنوز در صحبت با پدر و مادرم از آن استفاده می‌کنم) را ثبت نام کردم. درس انجیل را هم از بین واحدهای اجباری برداشتم. نکته مثبت کلاس انجیل این بود که تکلیف نداشت و من هیچ جلسه‌ای از آن را شرکت نکردم. نکته منفی این که نمره کلاسی من در آستانه سقوط به پایین‌ترین درجه ممکن بود. چرا که اصلا برای امتحان پایان‌ترم آمادگی نداشتم و جزوه‌ درس را در بین ترم نگاهی نینداخته بودم. اما دور زدن مسائل، از مهارت‌های شاخص من در دوران دانشجویی بود.

دو هفته قبل از امتحان پایان‌ترم، استاد لیستی از 100 موضوعی که قرار بود بر روی آن کار کنیم، ارائه داد. قرار بود از آن 100 موضوع، 5 موضوع در امتحان آورده شود و ما چند پاراگرافی درباره هر کدام بنویسیم. غیرممکن بود که بتوانم در این مهلت دو هفته‌ای تمام این مباحث را بخوانم. ضمن این که اشتیاق چندانی به قبول شکست نداشتم.

می‌گویند: «احتیاج و ضرورت، مادر شکوفایی خلاقیت‌هاست.» در هاروارد ما می‌توانستیم با استفاده از کامپیوترهایمان وارد گروه‌های خبری الکترونیکی شویم که مشابه همان عملکرد BBS در دوره دبیرستان بود. در پیامی که برای یکی از گروه‌های خبری گذاشتم، تمام دانشجویان هاروارد را به شرکت در بزرگ‌ترین گروه مطالعاتی مجازی که تا کنون شکل گرفته بود، دعوت کردم.

به هر دانشجو که علاقه‌مند بود در این گروه مطالعاتی شرکت کند سه موضوع از صد موضوع تحقیقاتی را واگذار کردم. هر دانشجو باید چند پاراگراف درباره سه موضوع اختصاص یافته (که  خود که در واقع موضوعات امتحان پایان‌ترم بودند) می‌نوشت و به ایمیل من ارسال می‌کرد. من پس از جمع‌بندی مطالب و سر و سامان دادن به آن‌ها، چندین کپی از نوشته‌ها گرفتم و آن‌ها را در مجموعه‌ای مرتب صحافی کردم. قیمت هر جزوه را 20 دلار گذاشتم و تنها کسانی حق داشتند یک نسخه از آن را بخرند که در پروژه شرکت کرده بودند.

مشخصاً خیلی‌ها برای شرکت در این گروه مطالعاتی ابراز علاقه کردند، در نتیجه من برای هر موضوع پاسخ‌های متعددی دریافت کردم. بدون اینکه لای کتابی را باز کنم یا شخصاً کوچکترین چیزی بنویسم، جامع‌ترین تحقیقی که تا آن زمان انجام شده بود و می‌توانست برای هر کسی مفید باشد را به ثمر رساندم و به عنوان پاداش کمی هم سود کردم. مجله «کریمسون» داستانی در باره ماجرای گروه مطالعاتی مجازی که من راه انداختم و موفقیت من در امتحان منتشر کرد.

اینجا بود که به قدرت «جمع سپاری<sup>2</sup>» ایمان آوردم.

برای اولین بار در کالج به سراغ کشف دنیایی از تازه‌ها رفتم. عضو انجمن فیلم شدم که با کرایه فیلم و نمایش آن‌ در تالار کنفرانس کسب درآمد می‌کرد. به مزرعه یکی از دوستانم رفتم و نحوه دوشیدن شیر گاو را در طول روز یاد گرفتم. شب بعد مشغول بخیه زدن زخم‌هایی بودم که حین یاد گرفتن اسکی روی یخ نصیبم شده بود. دقیقا نمی‌دانم که بین دو کار دوشیدن شیر گاو و اسکی روی یخ، کدام‌یک مشکل‌تر بود؟!	

از دیگر تجربه‌های جدید من، برنده شدن بلیت کنسرت گروه U2 در یک برنامه رادیویی محلی بود. در دوران دانشجویی سراغ شغل‌های مختلفی رفتم که یکی از آن‌ها کترینگ مراسم عروسی بود. گواهی‌نامه کترینگ را در یک دوره آموزش 4 ساعته از هاروارد گرفته بودم. شغل‌های دیگری در ارتباط با برنامه‌نویسی کامپیوتر هم داشتم که شامل کار در انجمن دانشجویی هاروارد (HSA)، شرکت نرم‌افزاری اسپیناکر<sup>3</sup> و کارآموزی تابستانی در مایکروسافت بود. 

یکی از شرکت‌هایی که در آن مشغول به کار شدم، BBN بود. این شرکت رفته رفته ستون فقرات اینترنت را شکل داد و با آژانس‌های مختلف دولتی طرف قرارداد بود. بنابر این لازم بود که سوء سابقه نداشته باشم تا بتوانم به اطلاعات محرمانه دسترسی داشته باشم. مسلماً چند سطح از اطلاعات طبقه‌بندی شده دولتی وجود داشت و در مورد اطلاعات حساس حتی نام آن‌ها محرمانه بود.

عمده فعالیت من در BBN در یک فضای  بزرگ ایزوله می‌گذشت که تدابیر امنیتی زیادی از جمله نشان‌های الکترونیکی و کدهای عبور مخفی در آن لحاظ شده بود. به طوری که من اجازه نداشتم هیچ وسیله الکترونیکی یا ذخیره‌سازی را به آنجا وارد یا از آنجا خارج کنم.

در یک تابستان، تصمیم گرفتم که با عبور از رودخانه، از کمبریج به بوستون بروم تا از ببینم  آنجا چه می‌گذرد. من برای چند ماه به عضویت یک گروه خیابانی در آمدم که ماموریتش پیشگیری از وقوع جرم و جنایت بود و به آن‌ها در گشت‌زنی در مترو و کوچه‌های باریک کمک می‌کردم. اسم رمز من در بین اعضای گروه «مرموز» بود.  ابتدا فکر می‌کردم که این اسم به علت کار قبلی من در بخش محرمانه شرکت BBN است، اما بعدها فهمیدم که، یکی از اعضای گروه اسم مرا «چینی مرموز» گذاشته است.

در سال‌های آخر دانشگاه دلم برای راه‌اندازی یک کسب و کار جدید تنگ شد. به «کوئنسی هاوس گریل» رفتم که در واقع فضایی مخصوص غذا خوردن در طبقه همکف خوابگاه «کوئنسی هاوس» بود. خوابگاه ما حدود 300 نفر دانشجو داشت و «کوئنسی هاوس گریل» در واقع جایی برای شب‌نشینی‌های دانشجویان بود در آنجا تنیس روی میز و پین‌بال بازی هم می‌کردند.

با هم‌اتاقی‌ام «سانجی» این همبرگری را راه انداختیم. ما باید منو و قیمت‌ها را تنظیم می‌کردیم، مواد لازم را سفارش می‌دادیم و کارگر استخدام می‌کریم و البته گاهی هم لازم بود خودمان برای درست کردن غذا دست به کار شویم. در آن زمان، احداث فست فود در نزدیک دانشگاه‌ها ممنوع بود. بنابر این با مترو به نزدیک‌ترین مغازه مک‌دونالد رفتم. با مدیر آنجا صحبت کردم و صد بسته منجمد به همراه نان از او خریدم. آن‌ها را با تاکسی به خوابگاه آوردم. چند ماهی کار هر روز من همین بود. از آنجا که هیچ فروشگاه مک‌دونالدی در دانشگاه ما نبود، می‌توانستم هر همبرگر که 1 دلار برایم تمام شده بود، 3 دلار بفروشم.

رفته رفته از این کار هم خسته شدم. تصمیم گرفتم که به سراغ پیتزا بروم. سود پیتزا حرف نداشت. قیمت تمام شده یک پیتزاری بزرگ 2 دلار بود اما می‌شد آن را تا 10 دلار فروخت (که با در نظر گرفتن چاشنی های همراه پیتزا قیمت بالاتر هم می‌رفت). با این حساب حتی اگر پیتزا را به صورت برشی هم می‌فروختم باز هم سود خوبی عایدم می‌شد. بعد از تحقیق و پرس و جو، به این نتیجه رسیدم که باید 2000 دلار ناقابل برای خرید فِر پیتزا بپردازم. محاسبات این طور نشان می‌داد که سود این کار، ارزش چنین ریسکی را دارد. بنابراین نفس عمیقی کشیدم و در کمال آرامش! یک چک 2000 دلاری را نوشتم.

در زمان راه‌اندازی همبرگری، می‌خواستم فضای آنجا چیزی بیش از یک پاتوق دور همی باشد. بنابراین شب‌های زیادی مشغول ضبط موزیک ویدئوهای شبکهMTV  بر روی نوار ویدیویی می‌شدم و با شروع پخش آگهی‌های بازرگانی ضبط کردن را متوقف می‌کردم. پخش کردن این ویدئوها در پس زمینه یک موفقیت بزرگ به همراه داشت به طوری که درآمد ما به 3 برابر افزایش یافت و 2000 دلار سرمایه گذاری‌ام تنها در عرض چند ماه به آغوش من بازگشت.

در خلال کار پیتزا بود که با «آلفرد» آشنا شدم. دوستی که بعدها مدیریت مالی و اجرایی زاپوس را به عهده گرفت. در واقع آلفرد مشتری درجه 1 من بود. او هر شب به پیتزا فروشی من می‌آمد و یک پیتزا پپرونی بزرگ سفارش می‌داد. 

در دانشگاه، برای آلفرد دو لقب انتخاب کرده بودیم: «سطل آشغال فشرده» و «هیولا». این القاب حاصل دور هم نشینی‌های آخر شب گروه 10 نفره ما در رستوران چینی بود. علتش هم این بود که آلفرد همیشه زحمت خوردن باقی‌مانده غذای بقیه را هم می‌کشید. از این که هم‌اتاقی‌‍‌اش نبودم خدا را شکر می‌کردم! چون در آن صورت مجبور بودم از سرویس بهداشتی مشترک با او استفاده کنم.

البته این که آلفرد هر شب پیتزا پپرونی سفارش می‌داد چیز عجیبی نبود. نکته عجیب ماجرا از آنجا شروع می‌شد که او یکی دو ساعت بعد برای خریدن پیتزای دوم هم مراجعه می‌کرد! طوری که از خودم می‌پرسیدم: خدایا! این جانور چطور می‌تواند این همه پیتزا را بخورد؟ تا این که چند سال بعد فهمیدم، آلفرد آن پیتزاها را به صورت برشی به هم‌اتاقی‌هایش می‌فروخته است. بیخود نبود که این بشر توانست مدیر مالی و اجرایی زاپوس شود.

حساب و کتاب ریاضی نشان می‌دهد که با همین شیوه ساده درآمد آلفرد در ساعت 10 برابر درآمد من بوده است. ضمن این که تجارت او از امنیت شغلی بالاتری هم برخوردار بود. چرا که یک شب 2000 دلار از دخل سرقت شد. یعنی عملاً درآمدی که کسب کرده بودم به 2 دلار به ازای هر ساعت کاهش یافت.

فکرش را هم نمی‌کردم که رابطه ما با آلفرد از طریق فروش پیتزا، مقدمه‌ای برای انجام معاملات میلیون دلاری در آینده شود.

سال آخر دانشگاه، سانجای چیز جدیدی با عنوان «شبکه جهانی وب» را به من معرفی کرد. به نظرم نوآوری جالب و سرگرم‌کننده‌ای آمد اما خیلی توجه من را به خود جلب نکرد.

تمام فکر و ذکر  بیشتر دانشجویان سال آخری پیدا کردن یک شغل، قبل از فارغ‌التحصیلی بود. خیلی از شرکت‌ها و صنایع مختلف از سراسر کشور درخواست‌های استخدام خود را به هاروارد ارسال می‌کردند. بنابراین نیازی نداشتیم که برای مصاحبه شغلی خودمان را به زحمت بیاندازیم. خیلی از هم‌خوابگاهی‌های من به سمت شغل‌های بانکی یا مشاوره مدیریتی رفتند که از شغل‌های فوق‌العاده عالی محسوب می‌شدند. اما از نظر من این شغل‌ها به شکل فوق‌العاده‌ای خسته کننده بود!  بعلاوه شنیده بودم که این کارها در روز 16 ساعت وقت می‌گیرد. 

بنابراین من و سانجای تصمیم گرفتیم که سراغ شرکت‌های فناوری برویم. هدف من رسیدن به شغلی با درآمد بالا بود. در واقع برای من هیچ اهمیتی نداشت که چه سمت شغلی‌ای داشته باشم و یا برای چه شرکتی کار کنم و یا عمرم را در کجا تمام کنم.

تنها هدف پیدا کردن شغلی بود که درآمد خوبی داشته باشد و در عین حال، نیاز به کار کردن زیاد هم نداشته باشد.

---
<p style="direction: ltr; text-align: left">
1. ramen<br/>
2. Crowdsourcing<br/>
3. Spinnaker 
</p>