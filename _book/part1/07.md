# استارت‌آپ

البته، ماجراجویی که ما انتظارش را داشتیم، اتفاق نیفتاد. من و سانجای کل روز را در آپارتمان بودیم و هر از گاهی کارهایی در زمینه طراحی وب‌سایت انجام می‌دادیم و بعضی‌وقت‌ها هم از خانه بیرون می‌زدیم تا مشتری جدیدی دست و پا کنیم.

اواخر هفته اول بود که فهمیدم هیچ کدام از ما دو نفر شور و اشتیاقی برای طراحی وب‌سایت نداریم. ما دوست داشتیم کسب و کار خودمان را راه‌اندازی کنیم، اما واقعیت به اندازه رویا جذاب نبود.

پدر و مادرم وقتی فهمیدند که بدون هیچ نقشه کار مشخصی از اوراکل استعفا دادم، خیلی تعجب نکردند. وقتی به پدرم گفتم که با سانجای تصمیم گرفته‌ایم روی طراحی وب‌سایت کار کنیم گفت: به نظر تجارت پول‌ساز و جالبی نمی‌آید. و بعد از یک هفته من و سانجی به شک افتادیم که شاید استعفای ما از اوراکل کار درستی نبود.

روزهای سخت و غمگین پشت سر هم می‌آمدند. ما شروع به گشت و گذار در محیط وب کردیم تا خودمان را سرگرم نگه داریم. چرت‌زدن‌ بین روز سانجی در داخل کمد لباس تنها در روز اول خنده‌دار و جالب بود. ما واقعا داشتیم دیوانه می‌شدیم.

خوشبختانه هر دوی ما از شغل‌های قبلی خود در دانشگاه پس‌انداز کافی داشتیم و برای پرداخت هزینه‌ها و مخارج تا پایان سال نگران نبودیم. ما نمی‌دانستیم چه کار می‌خواهیم بکنیم. اما می‌دانستیم چه کار نمی‌خواهیم بکنیم! ما نمی‌خواستیم در اوراکل کار کنیم. ما نمی‌خواستیم بیشتر از این بر روی طراحی وب‌سایت کار کنیم. ما نمی‌خواستیم دیگر سراغ فروش تلفنی برویم و این که ما نمی‌خواستیم ذهن‌ خود را خسته کنیم.

به این ترتیب، روزها و شب‌های زیادی را وقت گذاشتیم تا کشف کنیم ایده تجاری اینترنتی بعدی چه چیز می‌تواند باشد. اما هیچ موضوعی ما را به شوق نمی‌آورد و به نظر خوب نمی‌رسید. بعد از یک خستگی مفرط یک آخر هفته، تصمیم گرفتیم که چند کار برنامه نویسی انجام دهیم تا ایده «تبادل لینک اینترنتی<sup>1</sup> یا ILE» را بررسی کنیم. ایده‌ای که اسم فعلی آن LinkExchange است.

پشت صحنه این ایده خیلی ساده بود. اگر شما یک وب‌سایت راه‌اندازی کنید، می‌توانید برای استفاده رایگان از خدمات ما، ثبت نام کنید. پس از ثبت نام، با وارد کردن یک سری کدهای خاص به صفحات وب، بنرهای تبلیغاتی به صورت خودکار به نمایش درمی‌آیند. 

روش کار به این صورت بود که به ازای هر بازدیدکننده‌ای که از بنر تبلیغاتی را در سایت شما می‌دید، نیم امتیاز به شما اختصاص می‌یافت. بنابراین اگر روزانه هزار بازدیدکننده داشتید، پانصد امتیاز در روز به دست می‌آوردید. با این 500 امتیاز، وب‌سایت شما پانصد بار در LinkExchange به صورت مجانی تبلیغ می‌شد. این فرصت خیلی خوبی برای وب‌سایت‌هایی بود که بودجه کافی برای تبلیغات نداشتند. ایده ما این بود که شبکه LinkExchange را در طول زمان گسترش دهیم تا با یک شیوه تبلیغاتی خلاقانه، موفق به فروش خدمات خود به شرکت‌های مطرح شویم. 

به این ترتیب من و سانجای بخش برنامه‌نویسی کامپیوتری ایده خود را در آخر هفته به پایان رساندیم و به 50 وب‌سایت کوچک و مورد علاقه خود ایمیل فرستادیم و سرویس خدماتی خود را به آن‌ها پیشنهاد دادیم. 

در کمال تعجب، دیدیم که بیش از نیمی از این وب‌سایت‌ها درخواست دادند که از سرویس خدماتی ما به طور آزمایشی به مدت 24 ساعت استفاده کنند. در این صورت، چنانچه هر فرد از بنر تبلیغاتی وب‌سایت آن‌ها بازدید می‌کرد، پیغامی به LinkExchange ارسال می‌شد. در عرض یک هفته به این نتیجه رسیدیم که پروژه ما این پتانسیل را دارد که از این شکل خسته‌کننده به یک کار درست و حسابی‌تر تبدیل شود. بنابراین تصمیم گرفتیم که تمام انرژی خود را صرف به ثمر رساندن LinkExchange کنیم. 

در طی 5 ماه بعد، به شدت سرمان شلوغ شده بود. تقاضای ثبت نام در LinkExchange، هر روز بیشتر و بیشتر می‌شد. البته بیشتر تلاش ما به جای پول درآوردن، به رشد و گسترش LinkExchange متمرکز بود. از این که توانسته بودیم کاری کنیم که با این سرعت رشد کند و برای افراد زیادی محبوب واقع شود، از صمیم قلب هیجان زده و خوشحال بودیم.

نصف زمان من و سانجای به برنامه نویسی می‌گذشت و نصف دیگر آن صرف پاسخگویی به ایمیل‌های مشتریان می‌شد. بسیار مقید بودیم که هر ایمیلی را بلافاصله جواب دهیم و معمولاً در عرض ده دقیقه این کار را می‌کردیم. به طوری که دیگران از این سرعت عمل تعجب می‌کردند.

کم کم به این نتیجه رسیدیم که نمی‌توانیم پذیرای این حجم از پاسخگویی به ایمیل‌ها باشیم. یکی از دوستانمان حاضر شد تا در این زمینه به ما کمک کند و این همکاری او با ما هیچگاه قطع نشد. آن لحظات جادویی، باور کردنی نبود و برای ما بیشتر جنبه تفریح و هیجان داشت. ما می‌دانستیم که کار بزرگ و ارزشمندی انجام می‌دهیم ولی نمی‌دانستیم این مسیر به کجا ختم خواهد شد. تمام روزهای هفته را در حال خوش خودمان غرق بودیم به طوری که نمی‌دانستیم امروز دقیقا چند شنبه است!

یکی از روزهای اوت 1996، شخصی به نام «لنی» به ما تلفن زد. او از نیویورک تماس گرفته بود و گفت مشتاق است که در شبکه ما تبلیغات کند و همچنین می‌خواهد بداند که آیا ما حاضر به فروش شرکت به او هستیم. من و سانجای موافقت کردیم که هفته بعد در سان‌فرانسیسکو، سر میز شام با او دیداری داشته باشیم.

دریکی از رستوران‌های زنجیره‌ای «تونی روما» که شیشلیک معروفی دارد، همدیگر را ملاقات کردیم. لنی خود را با نام مستعار  «بیگ فوت<sup>2</sup>» معرفی کرد که در واقع نام شرکتش بود. لنی سفارش نوشیدنی «کالوآ<sup>3</sup>» داد پس من هم همان را سفارش دادم. اما سانجای پیشنهاد کالوآ را رد کرد. چرا که از دوران دانشگاه خاطره خوبی از آن نداشت. هر وقت که از یک مقداری بیشتر کالوآ می‌خورد، کارش به استفراغ می‌کشید.

لنی به من و سانجای پیشنهاد داد که LinkExchange به قیمت یک میلیون دلار به بیگ‌فوت بفروشیم و علاوه بر این معامله به نیویورک نقل مکان کرده تا با بیگ‌فوت همکاری کنیم. در آن لحظه من و سانجای، در حالت شوکه شده به هم زل زدیم. با این که تنها 5 ماه از عمر LinkExchange گذشته بود، این امکان فراهم شده بود که آن را یک میلیون دلار بفروشیم. فرصتی که می‌توانست زندگی ما را متحول کند. از لنی یک روز فرصت خواستیم تا درباره پیشنهادش فکر کنیم. هر چند تنها چیزی که می‌توانستم به آن فکر کنم این واژه بود: «اوه!»

بیست و چهار ساعتی را با سانجای فکر کردیم. ما واقعا مطمئن بودیم که LinkExchange می‌تواند از آنچه که هست بهتر شود با این حال رد کردن یک میلیون دلار هم کار ساده‌ای نبود! در نهایت رای من و سانجای این شد که LinkExchange را به قیمت 2 میلیون دلار نقد به لنی پیشنهاد دهیم. در این صورت، پس از 5 ماه کار به هر کدام ما 1 میلیون دلار می‌رسید. قبلا در جایی خوانده بودم، بهترین حالت مذاکره زمانی است که نتیجه برای شما مهم نباشد و نگران از دست دادن چیزی نباشید. بنابراین در هر دو حالتِ قبول پیشنهاد 2 میلیون دلار یا رد آن، من خوشحال و راضی بودم. 

در نهایت معلوم شد که از نظر لنی، LinkExchange به قیمت 2 میلیون دلار نمی‌ارزد. (هر چند که فکر می‌کنم لنی آن زمان از پس این مقدار پول بر نمی‌آمد.) بنابراین با لنی توافق کردیم که هر کدام راه خودمان را برویم اما با هم در ارتباط باشیم.

لنی گفت: «پیشنهاد او همان شانسی بوده است که تنها یک بار در خانه LinkExchang  را می‌زند.» او همچنین گفت: «در طول زندگی‌ام پول زیادی به دست آورده‌ام. با این حال هر وقت که تمام تخم مرغ‌هایم را در یک سبد گذاشتم، ضرر کردم. برای شما بهترین‌ها را آرزو می‌کنم.»

این بار انگیزه بیشتری در من وسانجای ایجاد شد و امید ما به موفقیت LinkExchange چند برابر شد. ما باید به لنی ثابت می‌کردیم که اشتباه کرده است.

با افزایش تعداد مشتریان، من و سانجای به این فکر افتادیم که چه در بخش برنامه‌نویسی و چه در بخش پاسخگویی به مشتریان، نیاز به نیروی کمکی بیشتری داریم. بنابراین به تکاپو افتادیم که علاوه بر قانع کردن دوستان‌ خارج از شهر خود برای کمک در بخش پاسخگویی مشتری و اقامت در همین جا، به دنبال چند برنامه‌نویس دیگر باشیم. 

 در دوران دانشگاه یک مسابقه بین‌المللی برنامه‌نویسی کامپیوتر برگزار می‌شد و هر دانشگاه تیمی متشکل از 3 برنامه‌نویس برتر خود را برای رقابت می‌فرستاد. تیمی که من در آن بودم، مقام اول را کسب کرد. بنابراین به این فکر افتادم تا هم‌تیمی سابق خود «هادی» را پیدا کنم و به او پیشنهاد دهم تا اگر علاقه‌مند است به LinkExchange ملحق شود. 

 یادم می‌آید که هادی علاقه زیادی به موضوع جادوگری داشت. به طوری که تصمیم گرفته بودیم در آمفی‌تئاتر دانشگاه یک نمایش مربوط به جادوگری ترتیب دهیم تا راهی برای کسب درآمد هم پیدا کرده باشیم. ایده ما این بود که دیوید کاپرفیلد بعدی ما باشیم! اما از آنجا که هر دوی ما مشغله‌های زیادی داشتیم از صرافت عملی کردن این تصمیم، افتادیم.

 به هادی تلفن زدم و خیلی سریع، از سیر تا پیاز ماجراها و سبک کار LinkExchange را برایش تعریف کردم و از او خواستم که در صورت تمایل به تیم ما بپیوندد. هادی در جواب من گفت که قبول دارد که کار هیجان‌انگیزی در پیش گرفته‌ایم، اما او هم‌اکنون در سیاتل اقامت دارد و در مایکروسافت، سرپرست تیم یک مرورگر جدید به نام «اینترنت اکسپلورر» است که قرار است رقیب مرورگر «نت‌اسکیپ» شود. بنابراین نمی‌تواند با ما همکاری کند.

 هادی در ادامه صحبتش گفت: برادر دوقلویی دارد که شبیه اوست و مانند او در برنامه نویسی کامپیوتر سررشته دارد. او گفت آن‌ها به قدری شبیه هم هستند که گاهی در مصاحبه‌های شغلی دوران دانشگاه یکدیگر را به جای خود می‌فرستادند. برایم جالب بود که بدانم آیا در قرارهای عاشقانه ناشناس خود هم همین کار را می‌کردند یا نه! 

 در پاسخ گفتم: «در واقع از ما می‌خواهی که آن قُل دیگر تو را استخدام کنیم؟»

 - «آره»

 «این ماجرا که گفتی در بعضی مصاحبات شغلی به جای هم می‌رفتید، حقیقت دارد؟»

 - «کاملا"

 «بسیار خوب، پیشنهاد خوبی‌ست. حالا اسم آن برادر سیب و دو نیم شما چیست؟»

 - «علی»

 بعد از ملاقاتی که با علی در آپارتمان خود داشتیم، با سانجای تصمیم گرفتیم که او را سومین شریک خود در LinkExchange قرار دهیم و دفتر کاری‌مان را در سان‌فرانسیسکو دایر کنیم. هر سه نفر ما، شروع به استخدام تک‌تک دوستانمان کردیم.

 در دسامبر همان سال، LinkExchange دارای 25 کارمند بود که بیشتر آ‌ن‌ها از دوستان‌ ما سه نفر بودند.  همان روزها بود که "جری یانگ" یکی از بنیان‌گذاران یاهو اعلام کرد که قصد ملاقات با ما را دارد. فکرش را بکنید: یاهو! شرکتی با عظمت و سابقه درخشان بود که سهام آن بیش از 1 میلیارد دلار ارزش داشت. در آن زمان جری از چهره‌های شاخص دات‌کام بود. طبیعی بود که همه ما برای ملاقات با این سلبریتی دنیای اینترنت هیجان‌زده و مشتاق بودیم. همه امید ما این بود که با یاهو وارد یک همکاری تبلیغاتی شویم تا به توسعه کار خود، سرعت بدهیم.

 کاشف به عمل آمد که جری هیچ علاقه‌ای به همکاری تبلیغاتی با ما ندارد. بلکه او می‌خواهد ما را بخرد! پیشنهاد او شوک خفیفی به ما وارد کرد. 

 ما مجبور بودیم تا پایان زمان تعطیلات منتظر بمانیم. چون که تمام اعضای بخش توسعه یاهو به تعطیلات رفته بودند.

 بنابراین توافق کردیم که ملاقاتی در ژانویه داشته باشیم.

 پس از سال جدید، جری به آپارتمان قدیمی ما آمد تا مبلغ تقریبی خرید LinkExchange را به من، سانجای و علی اعلام کند:

 «20 میلیون دلار!»

 به خودم فشار ‌آوردم که آرام و خونسرد جلوه کنم. دوباره اولین عبارتی که به ذهنم خطور کرد «اوه» بود. دومین عبارت این بود: «چه خوب که 5 ماه پیش شرکت را به لنی نفروختیم.» به جری گفتیم که باید در مورد پیشنهاد شرکتش چند روزی فکر کنیم. انگار حس آن لحظه را در زندگی قبلی تجربه کرده بودم با این تفاوت که این بار با رقم خیلی خیلی بالاتری روبرو بودم. 

 روزهای بعد از آن ملاقات، با احساس وحشت و نگرانی همراه بود. به دیگر کارکنان خود موضوع پیشنهاد یاهو را گفتیم و حالا من، سانجای و علی باید تصمیم نهایی را می‌گرفتیم. اگر پیشنهاد 20 میلیون دلار را قبول می‌کردیم دیگر لازم نبود باقی عمرم را کار کنم. در یک بررسی ذهنی، لیستی از کارهایی که با این پول می‌شد انجام داد را جمع‌آوری کردم:

 با خرید یک واحد مسکونی در سان‌فرانسیسکو می‌توانستم به جای زندگی در یک مکان اجاره‌ای و زندگی با یک هم‌اتاقی، خانه مستقلی برای خودم داشته باشم.

 می‌توانستم یک تلویزیون با صفحه نمایش بزرگ بخرم و یک سینمای خانگی ترتیب دهم.

 برای تعطیلات طولانی مدت می‌توانستم سفرهایی به لاس‌وگاس، نیویورک، میامی و لس‌آنجلس داشته باشم.

 یک کامپیوتر جدید بخرم.

 شرکت جدیدی راه‌اندازی کنم چرا که عاشق ایده پردازی و پروراندن آن‌ها بودم. 

 راستش را بخواهید، خودم هم از کوتاه بودن لیست اهدافم تعجب کردم. در واقع اضافه کردن گزینه جدیدی به این لیست، کار خیلی سختی بود. از اندوخته‌های مالی شغل‌های قبلی هم توانایی خرید تلویزیون، کامپیوتر و رفتن به سفرهای کوتاه‌مدت را داشتم.  در واقع خودم هیچ وقت سراغ این برنامه‌ها نرفته بودم. من موفق شده بودم در راه‌اندازی شرکتی سهیم باشم که از کار کردن در آنجا لذت می‌بردم. بنابراین تا حدی احمقانه به نظر می‌رسید که آن را بفروشم تا شرکتی جدید تاسیس کنم تا همان تجربه قبلی را در آن داشته باشم. به این نتیجه رسیدم که به غیر از خریدن یک خانه مستقل، توانایی خرید هر چیز دیگری که بخواهم را دارم.

 کلمات لنی در ذهنم زمزمه می‌شد: «شانس تنها یک بار در خانهLinkExchang  را می‌زند.» با تمام وجودم مطمئن بودم که حتی اگر شکست هم بخوریم باز هم فرصت‍‌‌های دیگری برای ما فراهم خواهد بود. چیزهای خیلی مهم‌تری از داشتن یک خانه مستقل در سن 23 سالگی وجود داشت. صاحبخانه شدن را می‌شد تا مدتها به تعویق انداخت.

 سانجای و علی را در جریان افکار خودم قرار دادم. گویا هر دو نفر آن‌ها نیز به این نتیجه رسیده بودند. ما هنوز جوان بودیم  پس باید دل به دریا می‌زدیم! روز بعد جلسه‌ای در شرکت برگزار کردیم تا تصمیم خود را به بقیه اعلام کنیم. من شروع به صحبت کردم:

 «همان‌طور که همه شما در جریان هستید، یاهو پیشنهاد داده است که شرکت را به آن‌ها بفروشیم. ما چند روزی درباره این موضوع فکر کردیم که آیا این پیشنهاد را قبول کنیم یا نه.»

 می‌توان تصور کرد که چه استرسی بر جو آن جلسه حاکم بود. 

 «ما تصمیم گرفتیم که پیشنهاد یاهو را رد کنیم.»

 چهره حاضرین را که برانداز می‌کردم، فهمیدم که خیال همه راحت شده است. در ادامه گفتم: «ما در یک برهه زمانی خاص زندگی می‌کنیم. دنیای اینترنت در حال توسعه و گسترش است. شرکت‌هایی هم‌چون نت‌اسکیپ، eBay، آمازون و یاهو در حال تغییر و تحول تاریخ بشریت هستند. می‌توان گفت که تا قبل از این زمان، شرکت‌ها این‌قدر سریع رشد نمی‌کردند. ما این فرصت را داریم که به یکی از این شرکت‌های مطرح و سرنوشت‌ساز تبدیل شویم.»

 نمی‌دانم چرا هر لحظه که می‌گذشت احساساتی‌تر می‌شدم طوری که صدایم شروع به لرزیدن کرد. دو راه بیشتر نداشتم: یا با جمله‌ای حسن ختام جلسه را اعلام می‌کردم و یا زار زار شروع به گریه می‌کردم. جمله آخرم این بود:

 «سال 1997 دیگری در کار نخواهد بود.»  

 حالا جهانی در مقابل ما قرار داشت و ما عزم خود را جزم کرده بودیم که پیروز این رقابت باشیم.

 چند ماه بدون اتفاق خاصی گذشت. تمام کارها طوری پیش می‌رفت که انگار یک نفر ما را زیر نظر دارد تا همه چیز درست پیش برود. «مایکل موریتز» از شرکت سرمایه‌گذاری «سکویا<sup>4</sup>» -همان شرکتی که بودجه مالی یاهو را تأمین می‌کند- با 3 میلیون دلار سرمایه و کسب 20 درصد از سهم شرکت، به عضویت هیئت‌مدیره مجموعه ما در آمد. با تقاضای زیادی از طرف شرکت‌های مختلف برای بهرمنده از خدمات خود، روبرو بودیم و تبلیغات خود را هم به منظور افزایش درآمد شرکت گسترش دادیم. ما شمار زیادی از افراد تیزهوش و پر ذوق و شوق را استخدام کردیم که بیشتر آن‌ها از دوستان کارکنان فعلی بودند. بنابراین از فضای کاری شاد و مفرحی برخوردار بودیم. جان کلام این که ما در اوج قله جهان بودیم!

 یکی از تفریحات ما در LinkExchange برگزاری جلسات ساختگی بود. ماهی یک بار به کل کارکنان شرکت ایمیل می‌فرستادم و به آن‌ها می‌گفتم که جلسه مهمی پیش رو داریم که در آن اعضای هیئت مدیره و سرمایه‌گذاران دانه درشت حضور خواهند داشت. بنابراین همه باید در روز جلسه کت و شلوار وکروات بپوشند.

 همه افراد به غیر از اکثر کارکنان تازه‌وارد می‌دانستند که این جلسه ساختگی است و واقعاً نیازی به پوشیدن لباس رسمی نیست. هدف اصلی ما از این نشست، برقراری یک جلسه معارفه بود که برای کارکنان جدید LinkExchange حکم «کلاغ‌پر» را داشت.

 به این ترتیب، ماهی یک بار تمام کارکنان جدید اداره موظف به پوشیدن لباس رسمی می‌شدند. هر چند که بعداً می‌فهمیدند که قربانی یک توطئه دسته‌جمعی شده‌اند!

 در جلسه بعد از ظهر، کل نیروهای جدید برای این شوخی فراخوانده می‌شدند.

 پس از سرمایه‌گذاری سکویا، از مایکل موریتز خواستیم که در جلسه معارفه ما شرکت کند. او به همراه 6 کارمند تازه‌وارد ماه گذشته در اتاق جلسه حاضر شد. قبلا آن‌ها اعلام کرده بودیم که به بعد از معرفی خود، به افتخار حضور موریتز، همه آن‌ها با موسیقی پخش شده حرکات هماهنگی را اجرا کنند.

 اگر تا به حال در رسانه‌ها چیزی درباره موریتز خوانده باشید، می‌دانید که از لحاظ شخصیتی فردی با فراست و درون‌گراست و نمونه اعلای یک جنتلمن انگلیسی در لباس یک سرمایه‌گذار است. بنابراین همه مشتاق بودند که ببینند موریتز در مقابل حرکت محیرالعقول! کارکنان جدید چه عکس‌العملی خواهد داشت. بنابراین یکی از آن‌ها ضبط صوتی آورد و بقیه مشغول کف و تشویق شدند و موسیقی رقص اسپانیایی «ماکارنا<sup>5</sup>» اجرا شد. 

 نمی‌توانم حالت چهره موریتز را در آن لحظه توصیف کنم. فقط می‌دانم که آن منظره می‌توانست در صدر یکی از عجیب‌ترین صحنه‌های عالم ثبت شود! همه حاضرین در اتاق مشغول کف زدن و تشویق کردن بودند. وقتی آهنگ تمام شد از شدت خنده اشک از چشمانم سرازیر شده بود. 

 به خاطر دارم که در آن اتاق به چهره‌های شاد و خوشحال همه نگاه می‌کردم، به نظر من تمام آن شادی‌ها و خنده‌ها به خاطر رقص ماکارنای جناب موریتز نبود. بلکه مربوط به تمام چیزهایی بود که در طول سال گذشته، اتفاق افتاده بود. گویی در دنیایی رؤیایی زندگی می‌کردیم.

 ---
<p style="direction: ltr; text-align: left">
1. Internet Link Exchange<br/>
2. Bigfoot<br/>
3. Kahlúa<br/>
4. Sequoia<br/>
5. Macarena
</p>