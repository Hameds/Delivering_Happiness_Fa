# معرفی

## یافتن مسیر

وای! باورکردنی نبود. آن لحظه در افکار خودم غرق شده بودم.

فضا انباشته از جمعیت بود. من روی سکو در مقابل 700 نفر از کارکنان زاپوس ایستاده بودم. آن‌ها در حالت ایستاده مشغول تشویق و کف زدن بودند. خیلی از آن‌ها، از شوق و شادی اشک می‌ریختند. 48 ساعت قبل به دنیا اعلام کرده بودیم که آمازون شرکت ما را خریده است و حالا همه جا بحث داغ پول در مطبوعات راه افتاده بود. تیتر اخبار مضامنیی معادل این جملات داشت: «آمازون، زاپوس را با قیمتی نزدیک به 1 میلیارد دلار خریداری کرد»، «بزرگ‌ترین خرید در تاریخ آمازون»، «چه عاملی افراد را ترغیب می‌کند تا از زاپوس خرید کنند»

در نوامبر 1998، شرکت LinkExchange –که من یکی از بنیان‌گذارانش بودم- پس از 2 سال و نیم فعالیت با قیمتی معادل 265 میلیون دلار به مایکروسافت فروخته شد. سپس در جولای 2009، زاپوس بعد از 10 سال فعالیت توسط آمازون خریداری شد. سناریوی هر دو شرکت مشابه بود. چرا که هر دوی آن‌ها در سال 100 میلیون دلار درآمد داشتند. گویا این فرضیه حقیقت دارد: تاریخ پیوسته تکرار می‌شود اما در مقیاسی عظیم‌تر!

## هیچ چیز نمی‌تواند مانع بروز حقیقت شود

همه کسانی که آن روز در سالن اجتماعات جمع بودیم، می‌دانستیم که خوشحالی ما فقط برای رسیدن به پول نیست. در واقع ما موفق شده‌ بودیم  کسب و کاری را راه بیندازیم که علاوه بر سوددهی، با ذوق و شوق و هدف همراه بود. حاصل تلاش ما  نه تنها یک کسب و کار موفق، بلکه زندگی‌ای آمیخته با شور و نشاط بود.

وسط آن جمع با انرژی که مشغول رقص و شادی بودند، به یاد اولین دیوانگی عمرم در 10 سال پیش افتادم. زمانی که همه ما جمع شده بودیم و 4 اصل ارزشمند را در سازمان خود بنا نهادیم: آرامش، عشق، اتحاد و احترام.

و حالا پس از 10 سال، شاهد نتیجه پای‌بندی به این ارزش‌ها بودیم. ارزش‌هایی که ما را تا این مقصد رسانده بود.

هم‌زمان که به جمعیت که نگاه می‌کردم، در این فکر بودم که تک تک اعضا مسیر متفاوتی برای رسیدن به جایگاه امروز در پیش گرفته بودند اما در یک نقطه، تمام این مسیرها یکی شدند و این پیروزی را به ارمغان آوردند. 

چنانچه در مورد مسیر خودم بخواهم ابراز نظر کنم باید بگویم، اولین قدم پیش از راه‌اندازی زاپوس و حتی LinkExchange بود. قدم‌های اولیه زمانی آغاز شد که من شروع به یادگیری کسب و کارهای مختلف از دیگران کردم و سعی کردم که در برهه‌ای از زمان آن کار را انجام دهم که نتیجه آن‌ها کسب تجربیات به همراه انجام اشتباهات بود! درگیر این هستم که به یاد بیاورم قدم اول من از کجا شروع شد؟ در ذهنم به زمان‌های عقب‌تر برمی‌گردم. دورانی که دانشجو بودم، دوباره عقب‌تر، زمانی که یک دبیرستانی بودم و باز هم عقب‌تر: زمانی که یک بچه دبستانی بودم.

همچنان که چشم تمام حضار به من بود تا سخنرانی را شروع کنم، به دنبال نقطه شروع می‌گشتم. در آن لحظه به طور عجیبی به گذشته پرت شده بودم و با این که مطمئن بودم نمرده‌ام اما لحظات زندگی‌ام مقابل چشمانم مرور می‌شدند. اصرار داشتم که  حتما آن نقطه شروع را به یاد بیاورم و باید در همان لحظه، قبل از این که حوصله جمعیت حاضر تمام می‌شد، این کار را می‌کردم. نمی‌دانستم چرا؟ فقط می‌دانستم که نیاز دارم، نقطه شروع حرکتم را بدانم.

وای، خدایا! بالاخره فهمیدم. به دنیای واقعی برگشتم و نبض زمان، دوباره شروع به تپش نمود. 

مسیر من از پرورش کرم خاکی شروع شد!