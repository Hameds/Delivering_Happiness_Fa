# رشد کردن
## «هدف ما از رشد چیست؟»

سوالی بود که مدت‌ها ذهن من را درگیر خود کرده بود. در یک رستوران مکزیکی با فرد نشسته بودم که این سوال را از او پرسیدم.

پرسیدم: «می‌خواهیم باز هم پیرامون کفش کار کنیم یا به دنبال چیز بزرگ‌تری باشیم؟ ما می‌توانیم با فروش کفش تا سال 2010 به 1 میلیارد دلار مورد نظر برسیم اما سوالم اینجاست که بعد از آن چه هدفی داریم؟»

فرد گفت: «طبیعتاً می‌توانیم سراغ اجناس دیگر مانند کیف دستی و پوشاک برویم. ما می‌توانیم اولین شرکتی باشیم که البسه سر تا پای مردم را به صورت آنلاین فراهم می‌کند.»  ما می‌توانیم هر نوع سبکی را در کار خود بگنجانیم: پوشاک ورزشی، خارج از منزل، مد و غیره.

به یاد پوکر افتادم که مهم‌ترین تصمیم در آن، انتخاب میزی است که پشت آن می‌نشینی. ما تا مدت‌ها پشت میز فروش آنلاین کفش نشسته بودیم. حالا وقت آن رسیده بود که میز خود را تغییر دهیم و پشت میز بزرگ‌تری بنشینیم. ما می‌توانستیم به چیزهای بزرگ‌تر از کفش مانند کیف دستی و البسه فکر کنیم.

گفتم: «یک مشتری ای‌میلی برای ما فرستاد که در آن سفارش یک جفت گفش داده بود. ما برای غافل‌گیر کردن او سفارش را به جای زمان مرسوم یعنی یک هفته در عرض 2 روز به او رساندیم.» او به ما گفت که از نوع خدمات ما به مشتری خوشش آمده و به همه دوستان و خانواده‌اش تعریف ما را خواهد کرد. او حتی گفت که زاپوس باید روزی یک خط هواپیمایی راه بیندازد.

فرد گفت: «خیلی جالب است.»

پرسیدم: «آیا کتاب "از خوب به عالی" جیم کالینز را خوانده‌ای؟»

فرد گفت: «نه. کتاب خوبی‌ست؟ منظورم این است...کتاب محشری است؟»

جواب دادم: «بله. پیشنهاد می‌کنم حتماً آن را بخوانی. کالینز در این کتاب می‌گوید که چه عاملی باعث تمایز شرکت‌های خوب و عالی در بلندمدت می‌شود. یکی از نکاتی که او از تحقیقاتش به آن رسیده است این است که شرکت‌های عالی، هدف و نگاه والاتری دارند و هدف‌شان تنها پول و اول شدن در بازار نیست. خیلی از شرکت‌ها تمام توجه و تمرکز خود را بر روی پول درآوردن می‌گذارند و در این دام گرفتار می‌شوند. آن‌ها هرگز یک شرکت عالی و بالارتبه نخواهند شد.»

فرد در جواب گفت: «خب، قطعا پول در حال حاضر راه حل خوبی برای مشکل ماست.»

من گفتم: «ما پول به دست خواهیم آورد. فقط باید امسال را سپری کنیم. ما تماس تلفنی خوبی با "ولز فارگو" داشته‌ایم. بنابراین ممکن است بتوانیم از آن‌ها وام بگیریم.»

فرد پرسید: «شانس این که این اتفاق بیفتد چقدر است؟»

گفتم: «هنوز برای جواب این سوال خیلی زود است. حداقل آن‌ها مثل دیگر بانک‌ها نگفتند: بعداَ با شما تماس می‌گیریم!»

صحبت‌های من و فرد ادامه داشت. از طرفی باید به فکر جریان مالی خود در کوتاه‌مدت می‌بودیم. از سوی دیگر باید مطمئن می‌شدیم که دید بلند مدت داریم و اساس آینده کمپانی را پی‌ریزی کرده‌ایم. نمی‌توانستیم هیچ‌کدام را بر دیگری ارجحیت دهیم. باید هر دو را با هم انجام می‌دادیم.

در پایان ناهار به این نتیجه رسیدیم که بزرگ‌ترین چشم‌انداز ما این است که زاپوس را به یک برند تبدیل کنیم که بهترین خدمت‌رسانی را به مشتریان ارائه می‌دهد. شاید واقعا یک روز خطوط هواپیمایی زاپوس هم با ارائه بهترین خدمات به مشتریان راه‌اندازی شوند!

ضمن این که زاپوس می‌تواند مانند «ویرجین» تبدیل به یک برند شود و در حوزه‌های مختلف کاری وارد شود. با این تفاوت که ویرجین سعی می‌کند باحال و به روز باشد حال آن که زاپوس قصد دارد از لحاظ ارائه خدمات به مشتریان بهترین باشد. ارائه خدمات به مشتری همیشه برای زاپوس مهم بوده است اما تمرکز برای ایجاد یک برند، آن هم برای یک کمپانی آنلاین حرکت جسورانه‌ای محسوب می‌شد.

من گفتم: «بگذار زیاد در مورد این ایده عجله نکنیم تا ببینم این احساس خوبی که نسبت به آن داریم تا یکی دو هفته دیگر پایدار می‌ماند یا نه؟»

فرد گفت: «این هم حرف خوبی‌ست. همانطور که خودت می‌دانی، ما می‌توانیم این ذهنیت در بهبود ارائه خدمات را به تأمین کنندگان هم انتقال دهیم. کاری که قبل از این در هیچ صنعتی انجام نشده است. در حال حاضر ما  با تأمین‌کنندگان تعامل خوبی داریم، اما باز هم جا دارد که اعتبار و شهرت خود را با تشکیل انجمنی از آن‌ها افزایش دهیم و با آن‌ها به عنوان شرکای حقیقی خود رفتار کنیم. اکثر تأمین کنندگان از معامله با خرده فروش‌ها مخصوصاً فروشگاه‌های بزرگ راضی نیستند. چرا که هر دلار پول خود را باید به سختی از خرده‌فروش‌ها بگیرند. ما می‌توانیم اولین خرده فروش بزرگی باشیم که این گونه برخورد نمی‌کند.

در حالی که مشغول فکرکردن به دیگر فرصت‌ها بودم، با حرکت سر حرف را تایید کردم.

فرد به من نگاهی کرد و پرسید: «راستی، کتاب دیگری داری که برای خواندن توصیه کنی؟»

گفتم: "آره، کتاب‌های خیلی خوبی در زمینه تجارت و کسب و کار می‌شناسم. چند تا از آن‌هایی که خیلی دوست دارم را به تو می‌دهم.»

روز بعد، فرد به من یک ایمیل فرستاد.

<br/><br/>

> **تاریخ:** 17 فوریه 2003

> **از:** فرد ماسلر

> **به:** تونی هشی

> **موضوع:** کتاب

> <br/>

> درباره صحبت‌های آن روز خود در مورد کتاب فکر کردم. شاید یک راه جذاب که بتوان افراد را به کتاب خواندن تشویق کرد همین باشد. یک برد تشکیل دهیم و در پایین آن اسم هر کس را بنویسیم و در بالای آن چند کتاب برای خواندن پیشنهاد دهیم. هر کس که یک کتاب را کامل خواند در مربع کنار آن علامت تیک بزند. نظرت چیست هر ماه یک بار با افرادی که کتاب را تمام کرده‌اند یک قرار ناهار بگذاری؟ و یا شاید بخواهی به آن‌ها بلیت سینما و یا  کارت هدیه  بدهی؟ 

> ما می‌توانیم در زاپوس یک کتابخانه داشته باشیم و از هر کتاب چند نسخه قرار دهیم تا افراد بتوانند آن‌ها را بخوانند.

> ما در زمان فعلی متوجه اهمیت این کار نمی‌شویم. حتی ممکن است تنها تعداد معدودی از کارکنان زاپوس از این کتابخانه استفاده کنند. اما 5 سال بعد، کتابخانه زاپوس 100 عنوان کتاب خواهد داشت که برای همه کارکنان به صورت مجانی فراهم است و خیلی از کتاب‌ها رفته رفته به منظور ارتقا و رشد کارکنان مورد نیاز می‌شود. ضمن این که می‌توان برای کتاب‌های محبوب‌تر کلاس‌هایی تشکیل داد.

<br/><br/>

ماه بعد، سود زاپوس صفر بود. بنابراین هنوز امکان اختصاص بودجه به خیلی چیزها را نداشتیم. با این حال تصمیم خود را گرفتیم.

ایده برند کردن زاپوس به منظور بهترین سرویس ارائه دهنده خدمات به مشتری چقدر جدی می‌تواند باشد؟ ما این ایده را با کارکنان شرکت در میان گذاشتیم و همه آنها از این نقشه جدید با هیجان استقبال کردند.

اما آیا همه این‌ها در حد حرف بود یا این که واقعاً آن را اعمال کردیم؟

در عمل ما هنوز هیچ تغییری در عملکرد خورد لحاظ نکرده بودیم. ما حرف‌های زیادی زده بودیم اما با حلوا حلوا گفتن دهان شیرین نمی‌شد!  و کارکنان ما هم این را می دانستند.

در آن زمان، 75% از فروش ما مربوط به محصولاتی بود که خودمان خریده بودیم. و اگر برای آن‌ها فکری نکرده بودیم سود ناخالص ما در سال 2002 به جای 32 میلیون دلار تنها 8 میلیون دلار بود.

در سال 2003 قصد داشتیم که فروش را به دو برابر سال قبل برسانیم و 25% این فروش از طریق روش قدیمی صورت گیرد. یعنی اجناس را بدون این که بخریم مستقیما از شرکت فروشنده به خریدار ارسال کنیم. کسب درآمد از این روش واقعا آسان بود. در این حالت ما با ریسک‌هایی چون مشکل نقدینگی روبرو نبودیم. اما این روش، از لحاظ ارائه خدمات به مشتری درگیری‌های خاص خودش را ایجاد می‌کرد.

هر چند که 95% اجناسی که بوسیله روش قدیم به دست مشتریان می‌رسید، رضایت آنها را به همراه داشت اما به هر حال باز هم 5% از مشتریان ناراضی بودند. ضمن این که انتقال محصولات برند، با سرعت و دقت اجناس داخل انبار ویسکی صورت نمی‌گرفت که حاصل آن ناامیدی و نارضایتی تعداد زیادی از مشتریان ما بود.  اما خب، همان‌طور که گفتم این روش، روش آسانی بود.

به هر حال، چنانچه واقعاً هدف‌مان بود که زاپوس را به یک برند تبدیل کنیم که در عرصه ارائه خدمات به مشتری حرف اول را می‌زند، باید کاملا بی‌خیال روش قدیم می‌شدیم. از طرف دیگر می‌دانستیم به منظور افزایش روند رشد زاپوس مجبوریم اتکای بیشتری به روش قدیم داشته باشیم. زمان کافی برای به تعویق انداختن مسئله را نداشتیم. هر چه بیشتر طول می‌کشید، کارکنان زاپوس باورشان نسبت به ما کم‌رنگ‌تر می‌شد.

این آسان‌ترین و سخت‌ترین تصمیمی بود که از ابتدای راه تا کنون گرفته بودیم. در ماه مارس سال 2003، روش قدیم را به کلی کنار گذاشتیم و لیست تمام محصولات مربوط به آن را از وب‌سایت خود پاک کردیم.

اینجا بود که نفس عمیقی کشیدیم و برای رسیدن به بهترین‌ها امیدوار بودیم. هنوز در پس‌زمینه ذهن‌مان شانس کمی برای دریافت وام از ولز فارگو تصور می‌کردیم هر چند که تنها اقدام ما به چند تماس تلفنی با آن‌ها، محدود می‌شد. حتی اگر همه چیز بدون دردسر پیش می‌رفت، باز هم دریافت وام چند ماهی زمان می‌برد. با این تصممیم‌گیری جدید، اراده ما در بوته آزمایش گذاشته شد.

 اولین آزمون اراده ما با شروع مسیر جدید، آغاز می‌شد. با کاهش درآمد، مشکل نقدینگی بسار شدیتر از قبل خود را نشان داد.

 حالا باید فکری به حال پرداحت حقوق و دستمزدهای ماه آینده می‌کردیم.