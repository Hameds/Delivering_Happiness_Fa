# داستان رفتن به وگاس

<br/>

#### از قول گالن:
پنج روز قبل از این که در سان‌فرانسیسکو کارمند زاپوس شوم، رسما به جرگه مردان متاهل پیوسته بودم. لحظه‌های هیجان‌انگیزی بود و من برای شروع فصل جدیدی از زندگی‌ام آماده شدم.

وقتی شروع به کار کردم، سرپرست بخش منابع انسانی به من گفت که تونی همه کارکنان زاپوس را به عضویت مجانی در یک باشگاه بدن‌سازی درآورده است. بنابراین برنامه روزانه من به این شکل شد: حضور در شرکت در ساعت شش یا هفت صبح، چک کردن ایمیل‌ها و رفتن به باشگاه همراه فرد در ساعت هشت.

یک روز که در باشگاه مشغول کار با دستگاه الپتیکال بودم، فرد مسلسل‌وار سوالاتی در مورد لاس‌وگاس از من می‌پرسید: آن شهر چه شکلی است؟ قیمت خانه‌ها آنجا چطور است؟ او به پرسش‌های پشت سر هم ادامه داد. از آن جایی که می‌دانستم از سکونت پدر و مادرم در آنجا باخبر است، چندان به علت سوال‌هایش فکر نکردم.

چند روز بعد، زاپوس اعلام کرد که قرار است کل شرکت به لاس وگاس منتقل شود. از زمان شروع اولین روز کاری‌ام در زاپوس تنها ده روز گذشته بود و من مجبور بودم که به همسر پانزده روزه‌ام بگویم که باید به شهر دیگری مهاجرت کنیم.

حالا درست است که آماده ماجرایی بودم، اما فکرش را نمی‌کردم سرنوشت اینقدر سریع مرا غافل‌گیر کند. شاید در ظاهر کمی فریبنده بود اما به علت اقامت پدر و مادرم در وگاس، آنجا برای من فقط شهر قمار و کلوب‌های رقص لختی نبود. پس از شور و مشورت، توانستم برای این جابجایی آمادگی پیدا کنم و خدا را شکر همسرم موافقت کرد.

<br/>

#### از قول آکی:
من همیشه به سان‌فرانسیسکو علاقه داشتم و عاشق این خلیج بودم. بنابراین وقتی اولین بار خبر جابجایی زاپوس به لاس‌وگاس را شنیدم، کنار آمدن با آن برایم سخت بود. انگار که یک باره به همه ما خبر داده شد باید دوستان و فامیل خود را ترک کنیم و تنها به خودمان فکر کنیم. یعنی واقعا ما داشتیم از سان‌فرانسیسکو می‌رفتیم؟

مسئله اینجا بود که شرکت تنها شامل چهار یا پنج و حتی ده یا بیست کارمند نبود. ما نود نفر بودیم و هر کدام از ما روابط محکمی با دوستان خود داشتیم. دوستانی که با آن‌ها در رفت و آمد بودیم و با هم به تفریح می‌رفتیم. وقتی که به دور و برم نگاه کردم و دیدم که همه دوستانم، جزء همکارانم هستند فهمیدم که در مورد زاپوس اوضاع متفاوت است. بنابراین تصمیم گرفتم که همراه زاپوس بمانم. ضمن این که بعضی از ما دوستان و قوم و خویشانی در وگاس داشتیم.

به گذشته که نگاه می‌کنم، می‌بینم که برای همه ما انتخاب سختی بود. اما اکنون سال‌هاست که در اینجا ریشه دوانده‌ایم و همچنان با هم هستیم.

<br/>

#### از قول مورا:
زمانی که شنیدم قرار است شرکت به لاس‌وگاس منتقل شود، تنها شش ماه بود که در زاپوس مشغول به کار شده بودم.

اولین واکنش من این بود: «به جهنم! من که به لاس‌وگاس نمیام.»

اما بعد از این که شوک اولیه رد شد، با صحبت‌هایی که کردیم فهمیدیم شمار زیادی از نیروهای خوب شرکت قصد دارند که همراه زاپوس راهی وگاس شوند. احساسی متفاوت با حس قبلی در من شکل گرفتم و از خودم پرسیدم: «چرا که نه؟» من می‌دانستم که عاشق این شرکت و شغلم هستم. بنابراین چرا نباید این را تجربه کنم؟ در بدترین حالت ممکن، می‌توانم مسیرم را جدا کنم و برگردم.

اولین باری که ساختمان جدید شرکت را در وگاس دیدم، فکر کردم که هیچ راهی برای پر کردن آن وجود ندارد. آنجا از ساختمانی که در سانفرانسیسکو داشتیم خیلی بزرگتر بود و این تصور را ایجاد می کرد که هیچکس آنجا حضور ندارد. همه چیز آنجا در دست ساخت بود و حتی خطوط تلفن هنوز راه‌اندازی نشده بودند. بنابراین ارتباطات ما از طریق ایمیل صورت می‌گرفت. کارهای زیادی مانده بود که باید انجام می‌دادیم.

حالا که پنج سال از آن زمان می‌گذرد، کارمندان زاپوس دو ساختمان را پر کرده‌اند که هر کدام از آن‌ها به تنهایی بزرگتر از ساختمان اول شرکت است. اوقات هیجان انگیزی بود.

<br/><br/>

همانطور که مرور گذشته نشان داد، احتمالاً بزرگ‌ترین سود نقل مکان به وگاس این بود که حالا هیچکس خارج از زاپوس دوست دیگری نداشت. بنابراین همه ما زمان خارج از شرکت را نیز با هم می‌گذراندیم. لحظه‌های با شور و نشاطی بود. همه ما با هم فصل جدیدی از زندگی را شروع کره بودیم و می‌رفتیم تا یک شبکه اجتماعی جدید را تشکیل دهیم. در واقع تمام ساعات کار ما ترکیبی از کار کردن و با هم بودن محسوب می‌شد.

زمانی که در سان‌فرانسیسکو بودیم، به آداب و فرهنگ کار تاکید زیادی داشتیم و عمده دلیلش آن بود که نمی‌خواستیم اشتباهی که درLinkExchange کردیم را دوباره تکرار کنیم تا آداب و اصول کاری شرکت نابود شود.

حالا در وگاس بودیم و تکیه‌گاهی جز یکدیگر نداشتیم. حالا فرهنگ و اصول کار اولویت شماره یک ما بود و حتی نسبت به خدمات ‌رسانی به مشتریان ارجحیت داشت. دیدگاه ما این بود که اگر فرهنگ درست در محیط کاری برقرار شود، طبیعتاً به سمت ایجاد برند بهترین ارائه دهنده خدمات پیش خواهیم رفت.

برای این که این فرهنگ را زنده نگه داریم، قبل از استخدام هر فرد جدید باید مطمئن می‌شدیم که او هم از بودن با دیگران در خارج از محیط شرکت لذت می‌برد. آن‌طور که بعدها معلوم شد، بهترین ایده‌ها درباره شرکت، از پشت میزهای صرف نوشیدنی در کافه‌ها درآمده بود.

یک شب، گروهی ده نفره از ما دور هم جمع شدیم تا درباره چگونگی اطمینان از استخدام افراد متناسب با سیستم زاپوس صحبت کنیم. در آن گروه یک نفر تازه استخدام شده بود. بنابراین از هرکس درباره فرهنگ کاری زاپوس، شروع به پرسیدن سوال کردم. هرکس دیدگاه مخصوص به خود را بیان کرد. وقتی مراسم تمام می‌شد، تا اندازه‌ای خیالم راحت بود که کارمند جدید به نحوه تعامل کاری ما در شرکت واقف شده است.

من گفتم: «کاش این بیست دقیقه گفتگو را ضبط می‌کردیم و به همه کارمندان جدید نشان می‌دادیم.»

یکی گفت: «آره! اینطوری خیلی باحال می‌شد.»

یکی دیگر گفت: «یا اگر می‌شد این صحبت‌ها را به صورت یک جزوه درآوریم و به دست کارمندان جدید بدهیم.»

 من گفتم: «می‌دونی چیه؟ بد نیست که از همه کارکنان بخواهیم نظر خود را درباره مفهوم فرهنگ کاری در چند پاراگراف بنویسند و بعد همه آن نظرات را در یک کتاب سرجمع کنیم.»

 آنجا بود که ایده نوشتن کتاب «فرهنگ زاپوس» متولد شد و تاکنون به عنوان بخش جدانشدنی از زاپوس پابرجا مانده است. هر سال این کتاب ویرایش شده و در اختیار کارکنان، فروشندگان و حتی مشتریان قرار می‌گیرد.

 در اوت 2004 ایمیلی به همه کارکنان زاپوس فرستادم:

