# تامین موجودی کالا

فرد شروع کرد به برقراری تماس با برندهایی که می‌خواستیم و ما ورودی شرکت را به یک فروشگاه کوچک تبدیل کردیم. از آنجایی که ما در ساختمانی بودیم که یک سینما و آمفی تئاتر در آن قرار داشت من فکر می‌کردم که کسانی که به آن جا رفت و آمد دارند فکر می‌کنند ما دیوانه شده‌ایم. یک فروشگاه کفش در محوطه یک سینما، چیزی که مردم انتظار دیدنش را ندارند و عجیب و غریب به نظر می‌رسد. اما این ایده جواب داد.

به محض این که اولین بار کالا رسید، فروش آن در سایت آغاز شد. همان طور که فرد گفته بود هر روز با برندهای بیشتری وارد همکاری می‌شدیم، چند ماه بعد کفش‌ها بیشتر فضای دفتر را اشغال کرده بودند. ما نهایتاً برای پنج هزار جفت کفش جا داشتیم و به زودی با مشکل فضا مواجه می‌شدیم.

فرد با جستجویی در اطراف یک فروشگاه کفش در شهری کوچک به نام ویلوز پیدا کرد که حدود دو ساعت با دفتر ما فاصله داشت. صاحب فروشگاه بازنشسته بود و ما توانستیم فروشگاه را به قیمت خوبی از او بخریم. ناگهان ما توانستیم با برندهای خیلی بیشتری وارد همکاری شویم و میزان فروش ما به سرعت افزایش یافت.

شانساً یک ساختمان متروکه آن طرف خیابان پیدا کردیم که قبلاً یک فروشگاه بود. نگاهی به آن انداختیم، به نظر می‌رسید فضای کافی برای پنجاه هزار جفت کفش را داشته باشد، یعنی ده برابر ظرفیت فعلی دفتر کارمان، بنابر این آن ساختمان را اجاره کردیم. ما موجودی کالا را از سان‌فرانسیسکو به ویلوز منتقل کردیم و افرادی را برای کار در انبار جدیدمان استخدام کردیم.

فرد درست می‌گفت، فروش ما خیلی بیش از سه برابر افزایش یافت. فروش ناخالص ما در سال 2000 حدود 1.6 میلیون دلار بود در حالیکه این رقم در سال 2001 به 8.6 میلیون دلار رسید. نرخ رشد شرکت حتی خود ما را هم شگفت‌زده کرد و مدل جدید کسب و کارمان برای هر کسی جالب بود.

با این وجود که میزان فروش‌مان بالا رفته بود، هنوز پول زیادی قابل برداشت نبود چرا که ما مجبور بودیم بهای محصولاتی که می‌خریدیم را پرداخت کنیم و این پول را صرف رشد کسب و کارمان کنیم. اما می‌دانستیم که در مسیر درست حرکت می‌کنیم.

در اوایل سال 2002 شرکتی به نام eLogistics با ما تماس گرفت. آن‌ها گفتند که یک انبار در کنتاکی دارند که می‌توانند آن را در اختیار ما قرار دهند و خودشان به تمام امور مربوط به آن رسیدگی کنند، بنابر این نیازی نیست که ما در مورد اداره آن انبار نگران باشیم. و مهم‌تر از این، با قرار گرفتن انبار ما در کنتاکی هزینه‌های حمل و نقل ما کاهش می‌یافت و سفارشات سریع‌تر به دست مشتریان می‌رسید.

ارسال محموله‌ها از کالیفرنیا به مناطق شرقی هفت، هشت روز زمان نیاز داشت. اما اگر ارسال از یک ایالت مرکزی مانند کنتاکی انجام می‌شد محموله طی دو روز به دست اغلب مشتریان می‌رسید. یک بازی برد-برد بود. رساندن سریع‌تر محصولات به دست مشتریان آن‌ها را شگفت‌زده خواهد کرد و نمونه‌ای از ارائه خدمات خوب به مشتریان خواهد بود.

ما با eLogistics به توافق رسیدیم و کل موجودی انبارمان را از انبار ویلوز به انبار eLogistics منتقل کردیم. این کار نیاز به یک برنامه‌ریزی دقیق داشت، چرا که این برای جابجایی سه روز زمان نیاز بود و فروش سایت در این مدت همچنان ادامه داشت. برنامه ما این بود که کامیون‌ها روز جمعه بارگیری کنند و روز یکشنبه به انبار eLogistics برسند و اجناس تا روز دوشنبه به انبار منتقل شود، در نتیجه ارسال کالاها روز سه‌شنبه انجام گیرد و سفارشات تا آخر هفته به دست مشتریان برسد.

ما تمام جزئیات را بررسی کردیم تا مطمئن شویم همه چیز به خوبی پیش خواهد رفت و روز جمعه بیشتر کارکنان را از سان‌فرانسیسکو به ویلوز فرستادیم تا برای بارگیری کامیون‌ها کمک کنند. ما چهل هزار جفت کفش را در کم‌ترین زمان ممکن در پنج کامیون بارگیری کردیم. کار بزرگی بود، اما همکاری همه افراد آن را امکان‌پذیر کرد. کامیون‌ها ساعت پنج بعد از ظهر حرکت کردند. من و فرد خوشحال بودیم که همه چیز بدون مشکل پیش رفت.

بیست و چهار ساعت بعد ما در نیو اورلانز در جستجوی خیابان معروف بوربن بودیم. این عملیات پر استرس بود، ما خوشحال بودیم که همه چیز مطابق برنامه پیش می‌رفت. و همان طور که فکر می‌کردیم توانستیم کمی استراحت کنیم.

یک تماس تلفنی از eLogistics داشتم.

«تونی، یک خبر بد! یکی از کامیون‌ها از جاده خارج شده و چپ کرده است. راننده در بیمارستان است و به زودی خوب خواهد شد، اما کفش‌ها کنار جاده پخش شده‌اند. فکر نمی‌کنم بتوانیم از آن‌ها استفاده کنیم.»

خبر بدی بود، ما 20 درصد موجودی کالا را از دست دادیم. ارزش آن چیزی حدود پانصد هزار دلار بود. همچنین از آنجایی که فروش در سایت ادامه داشت ما باید با 20 درصد مشتریان تماس می‌گرفتیم و به آن‌ها می‌گفتیم که سفارش‌شان را دریافت نخواهند کرد.

روزهای بعد من و فرد تلفن‌های زیادی با شرکت eLogistics و کارکنان‌مان داشتیم تا بتوانیم اوضاع را سر و سامان دهیم. ما با مشتریان‌مان تماس گرفتیم و ماجرا را برایشان شرح دادیم. برخی از آن‌ها باور نکردند و گفتند از ما شکایت خواهند کرد. گرچه این موضوع ناراحت کننده بود، نهایتاً همه چیز مرتب شد.

من سعی می‌کردم جنبه مثبت قضایا را ببینم و از فرصت‌ها نهایت استفاده را ببرم. من حدود دو ماه دیگر یک سفر تفریحی در پیش داشتم.

قبلاً در سال 2001 من و دوستم جن برای یک سفر سه هفته‌ای به آفریقا برنامه‌ریزی کرده بودیم. اولین بار جن را در جشن تولدم در واحد 810 دیده بودم. با این که ورزشکار نبودیم و خیلی هم اهل بیرون رفتن نبودیم تصمیم گرفته بودیم قله‌ی کلیمانجارو که بلندترین قله آفریقاست را فتح کنیم. سفر ما در واقع برای اکتبر 2001 برنامه‌ریزی شده بود اما پس از حادثه 11 سپتامبر ما آن را تا جولای سال بعد به تعویق انداختیم.

فتح بلندترین قله در یک قاره یکی از آن چیزهاییست که از انجام آن بسیار خوشحال خواهم بود. این با فلسفه زندگی من که تلاش برای کسب تجربیات جدید است هم‌خوانی دارد. در واقع برنامه این سفر را جن مطرح کرد چرا که او به تازگی سمت خود را به عنوان مشاور در یکی از شرکت‌های دات‌کام از دست داده بود و می‌خواست از این فرصت برای کسب آرامش و دور شدن از آن فضا استفاده کند.

در چند هفته‌ای که به سفرمان باقی مانده بود سعی می‌کردیم آخر هفته‌ها را بدویم و برای این سفر آماده شویم. ما وسایل مورد نیاز را خریدیم و کارهای مربوط به گذرنامه را انجام دادیم.

در همین حال اوضاع در زاپوس پر تنش بود. اوضاع در eLogistics خوب پیش نمی‌رفت. فروش بیش از حد بود و بسیاری از مشتریان ما سفارش‌شان را دریافت نمی‌کردند. چیزی که برای شرکت بدتر بود این بود که مرتباً محموله‌های جدیدی که سفارش داده بودیم از راه می‌رسید و پرسنل ما در eLogistics نمی‌توانستند آن‌ها را مدیریت کنند، آن‌ها هیچگاه با این میزان از تنوع برند، شکل و سایز مواجه نشده بودند، کوهی از کفش‌ها آن جا تلنبار شده بود و هیچ کس نمی‌دانست که با آن‌ها چه باید کرد و چطور می‌توان آن‌ها را در سایت ثبت کرد.

این بدان معنی بود که ما نمی‌توانستیم آن‌ها را در سایت بفروشیم. ما برآورد کردیم که هر روزی که آن کفش‌ها وارد چرخه فروش نشوند ده‌ها هزار دلار ضرر می‌کنیم.

می‌دانستیم که باید هر چه زودتر راهی پیدا کنیم، فرد تصمیم گرفت با کیت تماس بگیرد. من برای اولین بار کیت را در سال 1996 دیده بودم. او به عنوان یک کارشناس مکانیک در خطوط هواپیمایی کار می‌کرد.

وقتی که ما مرکز رشد قورباغه‌ها را تاسیس کردیم کیت را به عنوان مدیر تسهیلات استخدام کرده بودیم، اما مثل بقیه افراد در مرکز رشد قورباغه‌ها او کارهای خیلی بیشتری از عنوان شغلی‌اش انجام می‌داد. او هر کاری که لازم بود انجام شود را انجام می‌داد. نهایتاً کیت به صورت تمام وقت به زاپوس پیوست و همیشه برای انجام هر کاری داوطلب بود، از بسته‌بندی کفش‌ها گرفته تا سیم‌کشی تلفن انبار ویلوز.

هنگامی که فرد با کیت تماس گرفت او هنوز در انبار ویلوز مشغول خارج کردن وسایل و تخلیه کامل آن جا بود.

فرد گفت: «کیت، ما در کنتاکی در انبار eLogistics دچار مشکل شده‌ایم. این جا همه چیز به هم ریخته است، ما به فردی نیاز داریم که بتواند همه کالاهای جدید را در سیستم ثبت کند.»

کیت پرسید: «من چه کاری می‌توانم انجام دهم؟»

«چقدر با فرودگاه ساکرامنتو فاصله داری؟»

«حدود یک ساعت.»

فرد گفت: «سریعاً خودت را به فرودگاه برسان و با اولین پرواز به کنتاکی بیا.»

«قضیه تا این حد جدی است؟»

«بله» 

