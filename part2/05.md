# قله

در 4 روز دیگر بالارفتن از تا کلیمانجارو، قدرت جسمی، روانی و عاطفی و من محک زده شد. هر روز 12 ساعت از وقت ما به پیاده‌روی سپری می‌شد و در طول مسیر خود از 5 اقلیم مختلف آب و هوایی شامل جنگل‌ بارانی، هوای گرم، زمین‌های مردابی، منطقه بیابانی و برفی عبور کردیم.

و در نهایت، یک سرماخوردگی همراه با سرفه و آبریزش بینی نصیب من شد. خشکی هوا در ارتفاعات باعث شد که بینی‌ام دچار خون ریزی شود. در بیش از نیمی از زمان کلیمانجارو نوردی دستمال کاغذی در سوراخ‌های بینی من جا خوش کرده بود و تنفس من را سخت‌تر می‌کرد. در حالی که که برای پیشگیری از ارتفاع‌زدگی دارو خورده بودم، در ارتفاعات بالا دچار سردرد، استفراغ و اسهال شدم و با این که کل بار من فقط یک کوله پشتی بود اما عضلات شانه و پشتم گرفته بودند. خسته‌کننده‌ترین کاری بود که تا کنون از نظر جسمی انجام داده بودم و ذهن و احساسم همچنان درگیر زاپوس بود. دائم به این فکر می‌کردم که آیا می‌توانم به موقع واحد 810 را بفروشم و اگر فروش نرفت چه کار کنم. آنجا از دوش یا حمام، خبری نبود. آن زمان یک بیچاره به تمام معنا بودم. خدا می‌داند که چند بار تصمیم گرفتم بی‌خیال ادامه مسیر شوم و برگردم.

شب قبل ازفتح قله، در ساعت 5 بعد از ظهر چادر زدیم و تا ساعت 8 تلاش کردیم که بخوابیم. اما نه من و نه جن در چنین ارتفاع زیادی خوابمان نمی‌برد و تا ساعت 11:30 شب بیدار ماندیم و بعد از آن آماده شدیم تا برای ادامه مسیر راه بیفتیم.

از آنجا که نیمه شب شروع به حرکت کردیم، می‌توانستیم هنگام رسیدن به قله طلوع خوشید را تماشا کنیم. تقریبا یک هفته از سفر ما به عبور از مسیرهای مختلف گذشته بود اما فتح آخرین قله از همه آن‌ها سخت‌تر بود همه جا به شدت تاریک بود و به کمک نور چراغ هدبندهای خود تنها می‌توانستیم  5 قدم آن طرف‌تر را ببینیم. هیچ راهی وجود نداشت که تشخیص دهیم چقدر از شروع حرکت خود دور شدیم و یا چه میزان به مقصد نهایی مانده است. با این قدم گذاشتن آهسته آهسته خود هیچ‌گونه احساس پیشرفتی نداشتیم. درست شبیه احساسی که یک زندانی سلول انفردی نسبت به محیط اطراف خود دارد. سرمای شدید ما را وادار کرده بود که 8 لایه لباس بپوشیم که حرکت کردن را برایمان خیلی سخت کرده بود.

رسیدن به آخرین قله از نقطه نظر سختی، روی قله‌های قبلی را سفید کرده بود. بعد از هر قدم به جلو، سه بار دم و بازدم می‌گرفتم تا برای قدم بعدی نفس داشته باشم. اگر نور کافی داشتیم متوجه پیشرفت آرام خود می‌شدیم اما در تاریکی هیچ پیشرفتی احساس نمی‌کردیم. کوهنوردی ما در سکوت محض بود چرا که عمل «حرف زدن» انرژی زیادی از ما می‌گرفت!

تصمیم به شروع یک بازی ذهنی گرفتم. از قبل می‌دانستم که پیمودن کل این مسیر 6 ساعت طول می‌کشد اما هیچ برداشتی از زمان سپری شده نداشتم. تصور کردم که در حال رانندگی از خانه خودم در سان‌فرانسیسکو به خانه دوستم در پالو آلتو هستم. بارها این مسیر 45 دقیقه‌ای را رانندگی کرده بودم. نشانه‌ها و خروجی‌های بزرگراه ‌ها را در ذهنم تجسم می‌کردم و شمردن گام‌هایم از همین‌جا شروع شد. در حساب و کتاب ذهنی خود فرض کردم که به ازای هر 100 قدم، 5 دقیقه رانندگی کرده‌ام و پیشرفت خودم را در مسیر پالو آلتو می‌سنجیدم. هر گاه به پالوآلتو رسیدم، دوباره دور می‌زنم و به سمت سان‌فرانسیسکو برمی‌گردم.

بعد از این سفر رفت و برگشتی ذهنی، به ماجرای جدیدتری نیاز داشتم تا ذهنم را مشغول نگه دارد. با وجود این که این راه طولانی را آمده بودم  مطمئناً اگر تنها بودم، برگشت را انتخاب می‌گردم!

پنج روز بود که نه دوش گرفته بودم، نه غذای درستی خورده بودم و نه خواب کافی داشتم. فکرم به سمت همه چیزهایی که در زندگی داشتم رفت و این که باید بیش از این قدردان آن‌ها می‌بودم. تصور یک دوش آب گرم، برایم شبیه یک رویای دلپذیر بود. یاد غذاهایی که در رستوران Mel می‌خوردم افتادم و طعم لذیذ و دل‌نشین گوشت بوقلمون غوطه ور در سوپ رشته مرغ، در خاطرم تداعی می‌شد. به خودم قول دادم که وقتی برگشتم، در اولین فرصت همین غذا را سفارش دهم. در مقایسه با دیگر تجربه‌های زندگی‌ام این تجربه سخت‌ترین‌شان بود. انگار که ذره ذره اراده من، محک زده می‌شد.

بعد از گذر زمانی طولانی به فراز قله رسیدیم و ناظر بالا آمدن خورشید بودیم. نمی توانستم باور کنم که موفق به تمام کردن کار شدیم. آن لحظه در بلندترین نقطه آفریقا ایستاده بودیم و به ابرهای پایین‌تر از خودمان نگاه می‌کردیم. خورشید مستقیما در مقابل ما قرار داشت و با تشعشع پرتوهایش، آغاز یک روز جدید را به ما نوید می‌داد. فکر نمی‌کنم افراد زیادی چنین چیزی را تجربه کرده باشند.

در آن لحظه، به خودم گفتم: هیچ چیز غیرممکن نیست. اشک در چشمان من جمع شده بود. به نوعی لال شده بودم. جن را در آغوش گرفتم و با هم عکس گرفتیم. حالا در لیست کارهایم، کنار کلیمانجارو علامت تیک گذاشتم.