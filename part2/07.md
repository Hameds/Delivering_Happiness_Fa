# کنتاکی

حالا که از لحاظ اوضاع مالی خیال خود را راحت کرده بودیم، باید به دنبال مهار کردن آتش دیگری می‌افتادیم، عملیات انبار. سفر کیت به کنتاکی که قرار بوده یک هفته‌ای و سریع انجام شود، کل تابستان به درازا کشیده بود.

قضایای eLogistics خیلی خوب پیش نمی‌رفت و ما خیلی به پیشبرد سریع مسئله خوش‌ین نبودیم. سفارشات با دقت بارگیری نمی‌شدند و سهم زیادی از موجودی ما در اسکله خاک می‌خورد و هنوزدر قفسه‌ها جای‌گیری نشده بود. بعد از این که مدیر عملیات eLogistics به ما گفتeLogistics  بیش از ظرفیت اقدام به واگذاری کرده است، فهمیدیم که باید به دنبال راه حل دیگری باشیم.

بنابراین کیت، سر تا سرکنتاکی را زیر پا گذاشت تا یک انبار خالی پیدا کند و در نهایت موفق به پیدا کردن یک انبار در کنار بزرگراه شد. فاصله آنجا تا فرودگاه لوئیزویل حدود 15 دقیقه بود. کیت با صاحب ملک تماس گرفت و فهمید که وی مایل است که فضای 50000 فوت مربعی آنجا را با قابلیت گسترش به ما اجاره دهد.

من و کیت بعد از صحبت با هم تصمیم گرفتیم که کنترل انبار را خودمان به دست بگیریم. چرا که نمی‌شود به شخص ثالثی مانند eLogistics اعتماد کرد، بنابراین قرارداد انبار جدید را امضا کردیم.

پس از امضای اجاره‌نامه جدید کیت که قرار بوه تنها مدت کوتاهی در کنتاکی باشد با یک پرواز به کالیفرنیا برگشت تا بعضی از وسایلش را از خانه بردارد (آخرین باری که به خانه‌اش سر زده بود، قبل از پرواز رفت خود در چند ماه پیش بود) و یک پرینتر و فکس هم از دفتر ما قرض گرفت. کیت در نظر داشت که کامیون خود را هم به کنتاکی بیاورد، بنابراین پیشنهاد دادم که او را در این سفر همراهی کنم تا در راه‌اندازی انبار جدید هم بتوانم به او کمک کنم.

هیچ برآوردی از مدت زمان اقامتمان در کنتاکی نداشتم اما مطمئن بودم که فرآیند راه‌اندازی انبار که بالاترین اولویت شرکت بود، هموار و راحت است. لازم بود مطمئن شویم که انبار جدید ما به درستی طراحی شده است و می‌توانیم سفارشات مشتریان را با دقت و به سریع‌ترین شکل ممکن به دست آن‌ها برسانیم.

کلی کار در کنتاکی داشتیم که باید انجام می‌دادیم. بنابراین من و کیت تصمیم گرفتیم که با سرعت هر چه تمام‌تر از سان‌فرانسیسکو به سمت کنتاکی برویم. در طول راه فقط در پمپ‌های بنزین توقف داشتیم. برنامه‌ ما این بود تا آن جا که ممکن است بازدهی بالایی داشته باشیم. زمان خواب را نوبتی کرده بودیم، به طوری که اگر یکی از ما خواب بود، دیگری رانندگی می‌کرد. یا زمانی که صرف بنزین زدن ماشین می‌شد، به دستشویی می‌رفتیم، خوراکی و نوشیدنی می‌خریدیم و نوبت‌ رانندگی‌مان را ‌هر 3 ساعت یک‌بار تغییر می‌دادیم.

بیست ساعت از سفر ما نگذشته بود که هر دوی ما بسیار خسته شده بودیم اما باز هم حاضر به توقف نبودیم. بنابراین سعی کردیم خود را به ضرب و زور نوشیدنی‌های انرژی‌زا، روشن کردن تهویه و پخش آهنگ بیدار نگه داریم.

پس از این که بعد از یکی از چرتهایم بیدار شدم دیدم موهای کیت کاملا خیس شده است. اول فکر کردم به علت عرق زیاد است.

از او پرسیدم:  « خوبی؟  چرا خیس شدی؟»

کیت پاسخ داد: «آره، خوبم. به صورتم آب پاشیدم که بیدار بمونم.»

گفتم: «البته آنطور که تو خیس شدی فراتر از پاشیدن آب است!»

جواب داد: «اوه، راستش را بخواهی پاشیدن آب کافی نبود بنابراین کل آب بطری را روی سر و صورتم ریختم. حالا کاملا بیدار و هوشیارم.»

اگر آن‌قدر خسته نبودم مطمئنا از این کار کیت با صدای بلند می‌خندیدم اما بلافاصله ترجیح دادم به ادامه خوابم برگردم چرا که چیزی به شروع نوبت رانندگی من نمانده بود.

پس از سی و شش ساعت رانندگی بدون توقف، من و کیت در نهایت به کنتاکی رسیدیم. 12 ساعتی خوابیدیم، اما بعد از بیداری احساس خماری بدی داشتیم. نوشابه‌های انرژی زا کار خود را کرده بودند! حساب که کردیم، متوجه شدیم در طول این 36 ساعت، هر کدام 18 بطری ردبول خورده بودیم. با این حال آماده شروع به راه‌اندازی انبار جدید بودیم.

اسم انبار جدید را ویسکی «WHISKY» گذاشتیم که مخفف عبارت «سیستم موجودی انبار در کنتاکی» بود.

ما به  eLogistics اعلام کردیم که دیگر انبار مخصوص به خود را داریم و از خدمات آن‌ها راضی نبوده‌ایم. به آن‌ها گفتیم که هنوز شانس ادامه کار با ما را دارند، با این حال عملیات انبار ویسکی ما از نظر دقت رقیب آن‌ها خواهد بود. هر هفته اگر ویسکی عملکرد بهتری از eLogistics داشته باشد ما10000 جفت کفش را از eLogistics به انبار ویسکی منتقل می‌کنیم.

هر چند که این نقشه ما به مذاق eLogistics خوش نیامد اما از نظر قانونی جای چندانی برای مخالفت نداشتند. هر هفته، ویسکی eLogistics را مغلوب می‌کرد. در عرض یک ماه، تمام اجناس خود را از eLogistics خارج کردیم و همه آنها را به ویسکی منتقل ساختیم. دوباره موفق شده بودیم که کنترل کسب و کار خود را به دست بگیریم. بعدها متوجه شدیم که این تصمیم کاملا درست بوده است، چرا که رفته رفته eLogistics تعطیل شد.

این ماجرا درس ارزشمندی برای ما داشت. ما یاد گرفتیم که هرگز نباید قسمت اصلی کار را از کنترل خود خارج کنیم و به دیگری بسپاریم. به عنوان یک شرکت تجاری الکترونیکی، از ابتدا می‌بایست انبارداری را اولویت اصلی خود قرار می‌دادیم. واگذاری یکی از قسمت‌های مهم کار به شخص ثالث و اعتماد به کارآیی او در جهت تأمین رضایت مشتریان ما بزرگ‌ترین اشتباه بود، اشتباهی که اگر به موقع واکنش نشان نمی‌دانیم می‌توانست زاپوس را به ورطه نابودی بکشاند.

در اتاق کوچک یک هتل، به مدت 5 ماه در کنتاکی اقامت داشتم. کیت به جنبه‌های فیزیکی بخش انبار مانند (قفسه‌بندی، نوار نقاله، برق و نیروی کار) پرداخته بود و تمرکز من روی بخش فنی مانند (برنامه‌نویسی کامپیوتر، سیستم‌ها و طراحی فرآیند) بود. هیچ کدام از ما سابقه‌ای در انبارداری نداشتیم. از این رو کارها بر اساس آزمایش و محاسبه پیش می‌رفت. با سرعت خیلی خوبی توانستیم انبار 50000 فوت مربعی را راه بیندازیم و با کمک صاحب ملک آن را گسترش دهیم.

اواخر سال 2002 بود. کم‌کم باید به خانه برمی‌گشتم. انبار جدید ما برپا شده بود و حالا وقت آن رسیده بود که سراغ دیگر بخش‌های شرکت در سان‌فرانسیسکو برویم. کیت در کنتاکی ماند تا از اجرای درست کارها در انبار مطمئن شود. (او 2 سال دیگر هم در اتاق یک هتل در کنتاکی زندگی کرد و بعد از آن به مقر اصلی شرکت بازگشت.)

استراتژی فعلی ما ترکیبی از روش قدیم و جدید بود. یعنی بعضی اجناس را خودمان خریده بودیم و در انبار داشتیم و بعضی را مستقیماً از شرکت تولید کننده به دست مشتری می‌رساندیم. این روش به رشد فروش ما کمک کرد. سرانجام در پایان سال 2002 به 32 میلیون دلار سود ناخالص دست یافتیم که 4 برابر مقدار آن در سال 2001 بود.

با این که روند رشد ما هیجان‌انگیز بود اما این را هم می‌دانستیم که هنوز داریم روی یک طناب قدم برمی‌داریم. متعاقباً افزایش فروش ما هزینه‌های جدیدی برای ما ایجاد کرده بود. هزینه‌هایی که قبلاً به خاطر کمبود بودجه سراغ‌شان نمی‌رفتیم. همچنین توانسته بودیم بعضی از فروشندگان را قانع کنیم که دیرتر پول‌شان را بپردازیم. در شرایطی بودیم که باید حساب اوضاع مالی چند ماه آینده را نیز می‌کردیم اما می‌دانستیم که راه درست را می‌رویم.

در یک اقدام جسورانه بلند مدت، هدف خود را رسیدن به 1 میلیارد دلار سود ناخالص تا سال 2010 قرار دادیم. هر چند که رقم زیادی بود اما آن را بر اساس نرخ رشد سود خود در نظر گرفته بودیم و به خود اطمینان داشتیم که به این نقطه خواهیم رسید.

فقط لازم بود اطمینان حاصل کنیم که تا چند ماه آینده موجودی ما ته نمی‌کشد! تک تک ما این تحول را احساس می‌کردیم. حالا به نقطه عطف زاپوس رسییده بودیم. سال بعد سالی بود که معلوم می‌شد که زاپوس پیروز خواهد شد یا شکست خواهد خورد.