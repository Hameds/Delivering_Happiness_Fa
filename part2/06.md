# پایان یک دوره

دو هفته بعد به سان‌فرانسیسکو برگشتم و مطابق قولی که به خودم داده بودم، بوقلمون مورد علاقه‌ام را در رستوران Mel خوردم. مزه آن از تمام بوقلمون‌هایی که قبلا خورده بودم، بهتر بود. در طول مدت خوردن، تلاش می‌کردم با دقت و تمرکز تمام مزه‌اش را حس کنم.

احساس آدمی را داشتم که از جهنم برگشته است. حالا شکل جدیدی از قدردانی نسبت به رفاه در جامعه غربی را داشتم. به طوری که دوش گرفتن و توالت داخل ساختمان، برایم از مصادیق لوکس و مجلل بودن محسوب می‌شدند.

همانطور که در Melt نشسته بودم و بوقلمون لذیذم را می‌خوردم، به این فکر می‌کردم که با زاپوس چه کار کنم؟ تنها به اندازه یک ماه شرکت، نقدینگی داشتیم. زمانی که در آفریقا بودم، یک خریدار خانم برای واحد 810 پیدا شد اما در لحظه آخر از خرید منصرف شد چرا که یک فالگیر به او گفته بود که این مکان برای او خوش یمن نیست!

وقتی مسئول بنگاه املاک قضیه را برایم تعریف کرد نتوانستم جلوی خنده‌ام را بگیرم. باورش برایم سخت بود که سرنوشت یک کمپانی تحت تاثیر توصیه یک فالگیر قرار بگیرد. به بنگاه سپردم که  قیمت را باز هم کم‌تر اعلام کند.

چند هفته بعد، درست زمانی که زاپوس تنها به اندازه 2 هفته موجودی داشت، خریداری برای 810 پیدا شد. قیمت پیشنهادی او 40 درصد زیر قیمتی بود که من آنجا را خریده بودم. هر چند که انتظار می‌رفت درباره قیمت کمی مذاکره کنم اما زمان کافی برای چانه‌زنی نداشتیم. بنابراین سریعاً پیشنهادش را پذیرفتم. تمام تلاشم این بود که به زیان زیادی که کردم، فکر نکنم.

ضمن این که در حین امضای قرارداد فروش، سعی کردم خیلی چیزها را به یاد نیاورم. خاطراتی مثل اوقات خوش و مهمانی‌هایی که در آن واحد برپا شد، همچنین افرادی عضوی از این روزهای باشکوه در کلوپ  BIO بودند. خاطراتی مثل خاطره آن شب سال نو، زمانی که آن دختر بلوند نزدیک من آمد و همزمان که چراغ‌های چرخان ماشین‌های آتش‌نشانی را می‌دیدیم، درباره کائنات با هم صحبت کردیم.

فروش واحد 810، به منزله پایان یک دوره برای من بود و احساسی شبیه دلتنگی و نوستالژی را در من ایجاد کرد. آنجا مأمن خاطرات و تجربیات زیادی برای خیلی‌ها بود.

به محض این که معامله صورت گرفت، پول را به حساب زاپوس انتقال دادم و خیالم راحت شد. توانسته بودیم تا 6 ماه دیگر زندگی زاپوس را بخریم.

سرمایه‌گذاری تمام دارایی‌ام در زاپوس برای پدر و مادرم چندان عجیب جلوه نکرد. آنها فقط  پرسیدند که آیا مطمئنم که می‌خوام تمام پولم را خرج زاپوس کنم و من جواب مثبت دادم.

آلفرد به من گفت، «به عنوان یک دوست و مشاور مالی، پیشنهاد می‌کنم این کار را نکنی، گرچه شاید در دراز مدت نتیجه خوبی داشته باشد اما شاید هم کاملاً شکست بخوریم و ارزش چنین ریسکی را نداشته باشد.»

به فرد فکر کردم که نخستین بار بر اساس باورش به زاپوس پیوست، چرا که به موفقیت آن ایمان داشت. او شغل مهم خود را با وجود داشتن فرزند رها کرد و یک خانه جدید خرید. او تمام زندگی خود را برای تحقق رویای زاپوس گذاشته بود.

به آلفرد گفتم که می‌خواهم مثل فرد رفتار کنم و همان کار را انجام دهم. ما تا به اینجای مسیر آمده بودیم و من می‌خواستم ببینم که زاپوس تا کجا پیش می‌رود. حتی اگر زاپوس شکست هم بخورد، خیال‌مان راحت است که به رویای خود تا آنجا که توانسته‌ایم بها داده‌ایم.

حالا، 6 ماه دیگر وقت داشتیم تا اوضاع را سر و سامان دهیم. دقیقاً مطمئن نبودیم که اوضاع چطور پیش خواهد رفت اما من تنها به یک چیز اطمینان داشتم. دیگر هرگز اجازه نخواهم داد که سرنوشت من به دست یک فالگیر بیفتد!