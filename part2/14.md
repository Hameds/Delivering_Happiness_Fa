# برندسازی از طریق خدمات به مشتری

در طول این سال‌ها، آوازه زاپوس به شکل نقل دهان به دهان مشتری‌ها پیچید. فلسفه ما این بود که هزینه‌ای که قرار است صرف تبلیغات شود، بابت خدمات مشتریان پرداخته شود و اجازه دهیم مشتریان ما به صورت شفاهی برای ما بازاریابی و تبلیغات کنند.

<br/>

## حالا این خدمات از چه قرار بود؟

این خدمات از نخستین بازدید مشتری از وب‌سایت ما شروع می‌شد. ما ارسال کالاهایمان را در ایالات متحده رایگان کردیم تا مشتریانمان با خاطر آسوده از ما خرید کنند، حتی در صورتی که مشتری بخواهد کالا را به ما برگرداند نیازی به پرداخت هزینه ارسال ندارد. بسیاری از مشتریانمان پنج جفت کفش سفارش می‌دهند، آن‌ها را امتحان می‌کنند تا ببینند با کدام راحت‌تر هستند یا کدام را می‌پسندند و سپس بقیه را بدون هیچ هزینه‌ای به ما برمی‌گردانند. هزینه‌های حمل و نقل برای ما قابل توجه هستند، اما ما به آن‌ها به چشم هزینه‌های بازاریابی نگاه می‌کنیم. همچنین ما به فکر مشتریان مشکل پسند هم بوده‌ایم، مشتریان ما می‌تواند تا 365 روز بعد از خرید کالا را به ما برگردانند.

در بیشتر وبسایت‌ها معمولاً اطلاعات تماس خیلی دم دست نیست و باید برای پیدا کردنشان کمی تلاش کرد و نهایتاً به یک فرم یا آدرس ایمیل می‌رسیم. ما روش دیگری انتخاب کردیم، ما در بالای هر صفحه یک شماره تلفن (7671-927-800-1) گذاشتیم، چرا که ما واقعاً دوست داریم با مشتریانمان صحبت کنیم. کارکنان مرکز تماس ما بیست و چهار ساعته در هفت روز هفته پاسخگوی تماس‌های تلفنی خواهند بود.

گاهی در برخی از کنفرانس‌های بازاریابی که شرکت می‌کنم، می‌شنوم که شرکت‌ها در مورد ایده‌هایشان برای بمباران کردن روزانه مشتریانشان با انبوهی از پیام‌های تبلیغاتی صحبت می‌کنند. این واقعاً خنده‌دار است که شرکت‌ها و آژانس‌های تبلیغاتی وقت و پولشان را صرف این می‌کنند که پیام‌هایشان را در چشم مردم فرو کنند.

این روزها حرف و حدیث‌های زیادی درباره «رسانه‌های اجتماعی» و «تبلیغات یکپارچه» شنیده می‌شود. شاید تماس تلفنی روش قدیمی و به درد نخوری به نظر برسد، اما ما بر این باوریم که تماس تلفنی یکی از بهترین راه‌های بازاریابی است چرا که شما پنج تا ده دقیقه برای جلب نظر مشتری وقت دارید و اگر بتوانید از این فرصت خوب استفاده کنید می‌توانید اثری ماندگار در خاطر او ثبت کنید. اثری که تا مدت‌ها در ذهن او بماند و در مورد آن با دوستانش صحبت کند.

بسیاری از شرکت‌ها فکر می‌کنند که بهتر است که هزینه‌های مرکز تماس تلفنی شان را کاهش دهند. اما ما باور داریم که این بهترین فرصت برای اکثر شرکت‌ها است، علاوه بر اینکه این باعث می‌شود از مشتریان به عنوان عامل بازاریابی استفاده کنند بلکه این کار باعث می‌شود مشتریانشان را برای مدت طولانی‌تری حفظ کنند.

معمولاً گروه‌های بازاریابی هنگام انجام محاسبات بازگشت سرمایه، ارزش یک مشتری دائم را مقداری ثابت در نظر می‌گیرند. ما به این نتیجه رسیدیم که ارزش یک مشتری در دراز مدت می‌تواند بیشتر و بیشتر شود اگر ما بتوانیم در هر گونه تعاملی که با او داریم با برند خود حسی مثبت به او القا کنیم.

اشتباه رایج دیگری که اغلب بازاریاب‌ها به آن دچار می‌شوند این است که آن‌ها تلاش می‌کنند تبلیغاتشان پر سر و صدا باشد، در حالیکه آن‌ها باید تلاش کنند اعتماد مردم را بدست آورند.

به این منظور، بیشتر تلاش‌های ما در زمینه خدمات مشتریان مربوط به بعد از خرید است. برای مثال ما تلاش می‌کنیم مشتریان دائمی خود را با حمل شبانه و رساندن سفارششان زودتر از موعد غافلگیر کنیم.

برای این کار ما انبار را به صورت بیست و چهار ساعته در هفت روز هفته دایر نگه می‌داریم که این کار در زمینه انبار داری معمول نیست. بلکه راه رایج و مقرون به صرفه این است که بگذاریم سفارش‌ها روی هم جمع شوند و کارکنان انبار یکباره همه سفارش‌ها را جمع آوری کنند. اما هدف ما بهینه سازی کار انبار نیست. ما می‌خواهیم برای مشتریان یک تجربه عالی از خرید ایجاد کنیم و برای این کار باید سفارشات را در سریع‌ترین زمان ممکن به دستشان برسانیم.

ترکیب انبار همیشه دایر ما و حمل و نقل شبانه و موقیعت خوب انبار باعث می‌شود که سفارشات بسیاری از مشتریانی که نیمه شب سفارش می‌دهند هشت ساعت بعد پشت در منزلشان باشد. این باعث می‌شود که از تعجب دهانشان باز بماند و تا مدت‌ها بعد در این مورد با دوستان و خانواده‌شان صحبت کنند.

هر روز ما هزاران تماس تلفنی و ایمیل دریافت می‌کنیم و هر تماس را به چشم فرصتی برای بهترین بودن در عرصه خدمات مشتریان نگاه می‌کنیم. داشتن چنین نگاهی به این معناست که مرکز تماس ما تفاوت زیادی با دیگر مرکز تماس‌ها دارد چرا که ما مانند دیگر شرکت‌ها به دنبال کاهش هزینه‌های مرکز تماس خود نیستیم، بلکه به آن به چشم راهی برای مطرح شدن برندمان نگاه می‌کنیم.

در اغلب مراکز تماس کارایی کارکنان بر اساس توان آن‌ها در مدیریت زمان سنجیده می‌شود، یعنی هر نفر چند تماس در روز پاسخ می‌دهد. این بدین معناست که پاسخگوها باید تلاش کنند که هرچه سریع‌تر جواب مشتری را بدهند و تلفن را قطع کنند. چنین چیزی ما را به سمت ارائه عالی‌ترین خدمات مشتریان پیش نمی‌برد. همچنین اغلب مراکز تلفن متن‌های آماده‌ای به پاسخگوها می‌دهند و آن‌ها را مجبور می‌کنند که با گفتن آن‌ها سعی کنند فروش را بالا ببرند و یک درآمد اضافه تولید کنند.