# برف‌های کلیمانجارو

بعد از 24 ساعت پرواز از این فرودگاه به آن فرودگاه وارد تانزانیا شدیم. بعد از یک روز استراحت، ما را با لوازم و لباس‌های مخصوص به نقطه شروع بردند و به راهنما و دیگر اعضای تیم معرفی شدیم. یک روز بارانی بود که من و جن کلیمانجارو نوردی را شروع کردیم.

با این که در نیمه دیگر کره زمین بودیم، باز هم تمام فکر و ذهنم درگیر زاپوس بود. احساسی شبیه به این داشتم که تعدادی کرکس اطراف زاپوس پرسه می‌زنند و منتظر جان دادن آن هستند. به دستاوردهای زیادی رسیده بودیم و فرصت‌های زیادی پیش روی ما بود اما بحران نقدینگی شرکت همچون عفونتی همه چیز را تحت‌الشعاع خود قرار داده بود. اگر زودتر شرایط را درک کرده بودیم و یا من اقدام به خرید واحد 810 نمی‌کردم، می‌توانستیم از وقوع این اتفاق پیش‌گیری کنیم. اما حالا، در این برهه از زمان سرنوشت زاپوس به فروش واحد 810 وابسته بود.

سناریوی عدم فروش واحد 810 را قبلاً بررسی کرده بودم. به خودم نهیب می‌زدم که باید در مقابل این قضیه آرامش خود را حفظ کنم. چرا که در تمام این مدت درگیر یک ماجرای چالش‌برانگیز و پرهیجان بوده‌ام. از لحاظ روحی و احساسی خسته شده بودم.

حتی به همه افرادی که طی این چند سال بخشی از این ماجراها بودند، فکر می‌کردم.

نخستین روز گردش ما در کلیمانجارو از یک جنگل متراکم در یک هوای بارانی شروع شد. با این که ابتدا هوا گرم بود، اما در پایان روز سردتر و سردتر شد و به علت خیس شدن زیر باران دچار لرز شده بودم.

با وجود آن که از نظر جسمی خسته بودم اما نمی‌توانستم بخوابم. بنابراین تصمیم گرفتم شرایط را در یک حالت رویایی تصور کنم. با شنیدن صدای زنگ تلفن همراهم از جا پریدم. به هیچ عنوان فکر نمی‌کردم که در این ارتفاع، آنتن‌دهی برقرار باشد.

 آن سمت خط مشاور املاک بود که این خبر خوب را به من داد: برای واحد 810 یک مشتری پیدا شده است که پیشنهادی بالاتر از قیمت مورد نظر ما دارد. من بلافاصله پذیرفتم و تماس را قطع کردم. احساس آرامشی وجود من را فرا گرفت. ما از پس یک بحران بزرگ برآمده بودیم. زاپوس نجات پیدا کرد.

 ناگهان، کوه‌پیمایی 5 روزه اهمیتش را برایم از دست داد. با خودم فکر کردم روز بعد با هواپیمای نجات خود را به جایی برسانم تا هر چه زودتر به زاپوس برگردم.

 چند ساعتی را راحت و آرام خوابیدم. تا این که با صدای یک حیوان از خواب پریدم. اما معلوم شد که صدایی نبوده و این فقط ساخته و پرداخته ذهن خودم بوده است. و بعد حقیقت بی‌رحمانه به من حمله کرد. در واقع، هیچ تماس تلفنی و پیشنهاد خریدی در کار نبوده است. تمام این مکالمه تنها یک رویا بوده است.