# بذر اولیه کتاب فرهنگ
#### از زبان جن

اگر به شما بگویند که فرهنگ کاری حاکم بر شرکت خود را در چند پاراگراف توضیح دهید، چه حرفی برای گفتن دارید؟ به نظر شما اگر از همکارانتان هم همین سوال را بپرسند، پاسخ‌های آن‌ها با شما چقدر شبیه یا متفاوت است؟

هنگامی که تونی ایده ایجاد این کتاب را برای اولین بار مطرح کرد، گل از گلم شکفت! چرا که ایده بکری بود که مشابهش را قبلا کسی انجام نداده بود. البته پبشنهاد تونی جنبه‌های غیر منطقی و خطرناکی هم داشت.

زاپوس پنج ساله تمام تمرکز خود را صرف برند و فرهنگ کرده بود. با این که هنوز تمام رکن‌های اصلی کار در زاپوس به صورت کامل پیاده‌‌سازی نشده بودند اما یک کتاب فرهنگ راه حل خوبی برای استقرار این ارزش‌ها فراهم می‌کرد.

ایده اصلی ساده بود. از هر کارمند می‌خواستیم که در حد چند پاراگراف به این سوال جواب دهد: فرهنگ زاپوس برای شما چه معنایی دارد؟ و به غیر از اصلاح غلط‌های املایی، تمام پاسخ‌ها به صورت دست نخورده در کتاب چاپ می‌شد.

کاملاً بدون ویرایش؟ چه کار احمقانه‌ای!

چند ثانیه بعد (و احتمالا بعد از نوشیدن یک یا دو شات ودکا): «خوبه، همین کار را می‌کنیم.»

این کار برای زاپوس ارزش خطر کردن را داشت. این بهترین راه بود که ببینیم آیا زاپوس بر مبنای اصول و فرهنگ خود پیش می‌رود یا خیر.

حالا این ایده 5 ساله می‌رود بزرگ و بزرگ‌تر بشود. اولین گام از آنجا شروع شد که کارکنان بتوانند آزادانه نظرات خود را بیان کنند و هر کسی در ایجاد ارزش‌ها و فرهنگ شرکت نقش داشته باشد. با گذشت زمان از فروشندگان، شرکا و مشتریان هم خواستیم که دیدگاه‌های خود را مطرح کنند.

امروز این کتاب، منبعی برای همه کسانی است که دورادور به زاپوس علاقه‌مند هستند و یا متقاضی کار در آن می‌باشند. ضمن این که برای صاحبان مشاغل کوچک و کارآفرینان آینده نیز مفید خواهد بود. و مهمتر از همه این که فرهنگ کاری بخشی لاینفک از زاپوس است و همین امر باعث شهرت این کتاب شده است.

در طول این سال‌ها، همیشه شاهد این بودم که زاپوس حتی در بحرانی‌ترین شرایط، روی اولویت‌هایش سرمایه‌گذاری می‌کرد. مثال بارزش همین کتاب فرهنگ بود. فکر نمی‌کنم درهیچ کمپانی دیگری مانند زاپوس فاصله حرف و عمل اینقدر کم باشد. زاپوس قبل از این که خود را اثبات کند و یک شرکت میلیارد دلاری شود، ایده‌های پرخطری را دنبال کرد.

در عصر شفافیت اطلاعات که موفقیت و سقوط شرکت‌ها از طریق یک خبر کوتاه در توئیتر به راحتی منتشر می‌شود، آیا چیزی قانع‌کننده‌تر از نمایش DNA شرکت‌تان به جهان هم وجود دارد؟

همین امر می‌تواند ایجاد یک کتاب فرهنگ در یک سازمان را برای مردم منطقی جلوه دهد. اگر بیشتر به این موضوع فکرکنید، نکات ارزشمندی را برداشت خواهید کرد:

1. **کتاب فرهنگ، کتاب بودنش مطرح نیست. محتوای آن یعنی فرهنگ است که اهمیت دارد.**

     آیا می‌توانید، مفاد ارزش‌های شرکت و یا بیانیه ماموریت را بدون نگاه به متن مکتوب آن، از حفظ بگویید؟ برای مردم عجیب است که کارکنان زاپوس چطور توانسته‌اند، 10 ارزش اصلی شرکت را از صمیم قلب به خاطر بسپارند. از نظر من جواب این سوال ساده است، وقتی ارزش‌های شرکت محل کار شما در زندگی شخصی هم به کار گرفته شود و محدود به محیط کاری نباشد، به خاطر سپردن آن‌ها کار آسانی خواهد بود.

     در فصل ارزش‌های اصلی زاپوس ماجراهایی را خواهید خواند که بیان می‌کند که چگونه کارمندان زاپوس ارزش‌های کاری را در زندگی خارج از شرکت حفظ کردند.

     قبل از این که یک کتاب فرهنگ برای خود بنویسید، از خود بپرسید:

     آیا با این مسئله راحت هستید که کارمندان، مشتریان و شرکای شما هر نظری که داشتند، رک و صریح به شما بگویند؟

     اگر پاسخ شما منفی است از کتاب فرهنگ چه می‌خواهید؟

     کتاب فرهنگ به خودی خود ارزشی ندارد مگر این که فرهنگ موجود در محیط را منعکس کند.

2. **ایجاد یک کتاب فرهنگ یک هزینه کوتاه‌مدت و یک سرمایه‌گذاری بلند مدت است.**

    زمانی که دارای یک فرهنگ منحصر شوید، در واقع سرمایه‌گذاری کرده‌اید. بعضی از شرکت‌ها بر این باورند که داشتن چشم‌انداز بلند مدت، غیرمنطقی و بی‌معناست. صرف هزینه بابت چاپ و آماده‌سازی یک کتاب، آن هم در عصر تکنولوژی کار احمقانه‌ایست و اتلاف وقت است. خب این حرف آنها درست است. محاسبه بازگشت سرمایه هر جلد کتاب فرهنگ واقعا کار سختی است. اما وقتی که تلاش می‌کنید تا یک برند ماندنی خلق کنید و بین خود و مشتری نوعی حس وفاداری ایجاد نمایید، دیگر مسئله‌ای به نام «صرفه‌جویی در پول» وجود ندارد. بازگشت سرمایه شما همان عشق مردم است که شرکت و فرهنگ شما را تأیید می‌کند. سرمایه شما با واژگانی که از دهان آن‌ها بیرون می‌آید به شما برمی‌گردد هر چند که ممکن است در آغاز ناچیز به نظر بیاید. اما گذشت زمان به شما اثبات می‌کند که این سرمایه نه یک بار بلکه چندین بار به شما برمی‌گردد. همان‌طور که به زاپوس ثابت کرد.

3. **کتاب فرهنگ خود را در دسترس همه قرار دهید.**

    شروع به پخش نسخه‌های کپی از کتاب به کارمندان و شرکایی که در آن سهیم بودند، کردیم. در حال حاضر کتاب فرهنگ در دسترس عموم مردم است (برای اطلاعات بیشتر به پیوست مراجعه کنید) واقعا برای من جالب است که مردم بخواهند کتاب فرهنگ شخص دیگری را بخوانند. تا به حال شنیده‌اید که یک نفر به کسی پیشنهاد خواندن «گزارش سالانه» و یا «راهنمای کارکنان» یک شرکت را بدهد؟ (غیر از مواردی که یکی از طرفین سرمایه‌گذار یا مسئول منابع انسانی است.) بعضی مردم حتی نمی‌دانند زاپوس چه می‌فروشد، اما باز هم می‌خواهند از ایده پشت کتاب آگاه شوند که این از نظر من باورنکردنی‌ست. شاید در وقتی یا جایی، آن شخص وقتی به شلوار جین یا کفش نیاز پیدا کرد، یاد زاپوس بیفتد. (و همین قضیه به کل هزینه‌هایی که برای کتاب صرف شده، می‌ارزد و بیش از آنچه شما فکر می‌کنید معقول و منطقی است.)

4. **اجازه دهید مردم برایتان تبلیغ کنند.**

    در سال گذشته، برای اولین بار از مشتریان خود خواستیم که در زمینه‌ای با ما همکاری کنند. پاسخ آن‌ها شگفت انگیز بود. ایمیل‌های زیادی از سرتاسر دنیا دریافت کردیم. مردمی که ساکن کنتاکی یا نوادا بودند می‌توانستند درخواست کار بدهند. اما در خلال زمان، آن‌ها دوست داشتند که بخشی از کتاب زاپوس باشند.

    در سال‌های اول، از فروشندگان و شرکای خود می‌خواستیم که آن‌ها هم در زمینه کتاب با ما همکاری کنند. برای شرکتی که تبلیغاتش را بر پایه نقل قول افراد قرار داده است، این روش یک کانال ارتباطی ارزشمند است. این نه تنها باعث می‌شد نکاتی را از آن‌ها یاد بگیریم بلکه به مشتریان و فروشندگان اجازه می‌داد که بدانند چقدر برای زاپوس مهم هستند.

5. **ارزش یک کلمه در حد یک کلمه است و ارزش یک تصویر در حد هزار کلمه، اما یک برند می‌تواند به اندازه یک میلیون کلمه ارزش داشته باشد.**

    چطور می‌توانید چیز ناملموسی مانند یک برند را در چیزی به نام کتاب فرهنگ جای دهید؟

    اگر فرهنگ شما بر اساس ارزش‌های شما باشد، کلمات و تصاویر به تنهایی همه چیز را بازگو می‌کنند. چرا؟ از آنجا که آنها واقعی هستند.

    این کتاب مجموعه چشم اندازهای منحصر به فردی است که همه آن‌ها در کنار هم زاپوس را شکل می‌دهند. این‌جا افراد شباهت‌های خاصی دارند چرا که همه بر اساس ده ارزش بنیادی زاپوس زندگی می‌کنند و این ارزش‌های بنیادی کارکنان زاپوس را در دنیا خاص و منحصر به فرد می‌کند. (گذشته از این ها، برایم جالب بود که بعضی مردم می گفتند: زاپوس یک فرقه است. البته به نوعی می‌شد آن را یک فرقه محسوب کرد. به هر حال اگر فرقه‌ای پیدا کردم که فعالیتش شاد کردن مردم است حتما عضو آن می‌شوم.)

    پس  از آن نوبت به بخش تصاویر می‌رسد. در این عکس‌ها زندگی خانواده زاپوس از صبح تا شب به شکلی ساده و صمیمی نشان داده می‌شود که شامل رقابت‌های مارشمالو پیپز، ساعات خوش، زالیدی و جشن فروش سالانه است. این‌ها بیشتر از آن جنبه تبلیغات داشته باشد، تصویری از زندگی ما هستند.

    