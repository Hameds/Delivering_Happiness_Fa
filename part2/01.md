# مسائل را مشخص کنید

زاپوس دو سال پر استرس را گذراند. تمام تمرکز ما بر این بود که شرکت را سر پا نگه داریم. چاره‌ای جز موفق شدن نداشتیم. در این دوره اتفاقاتی مثل رکود اقتصادی، سقوط سهام دات‌کام و حادثه 11 سپتامبر اتفاق افتاد. انگار هر بار، جهان شور و اشتیاق و تعهد ما را می‌سنجید.

می‌دانستیم که امکان افزایش بودجه ما از طریق کمک های مالی خارج از شرکت وجود ندارد. حالا دیگر شخصاً در زاپوس تمام وقت مشغول به کار بودم و با این که بر خلاف استراتژی ما بود اما من و آلفرد تصمیم گرفتیم که سرمایه بیشتری از انکوباتور قورباغه‌ها را به زاپوس اختصاص دهیم اما پول خیلی کمی در صندوق باقی مانده بود.

از آنجا که صندوق خالی بود، هر چند ماه یک بار، نگاهی به حساب بانکی خود می‌انداختم تا با برداشت مبلغی از آن زاپوس را سر پا نگه دارم.

دوباره تلاش کردیم تا سکویا را متقاعد به سرمایه گذاری کنیم اما آن‌ها باز هم اظهار بی‌میلی کردند. در اکتبر سال 2000، ایمیلی به کارکنان شرکت فرستادم که در آن به اهمیت و لزوم افزایش سود دهی شرکت تاکید کرده بودم. در مضمون آن نامه قید کردم که رسیدن به یک سود دهی بالا اهمیت زیادی برای ما دارد و قبل از این که نقدینگی ما تمام شود و خیلی چیزها را از دست دهیم، باید دست به کار شویم.

<br/><br/>

> **تاریخ:** اکتبر 19 سال 2000

> **از:** تونی هشی

> **به:** کارکنان زاپوس

> **موضوع:** طرح 9 ماهه

> <br/>

> زاپوسی‌های عزیز؛

>هدف من از این ایمیل این است که از ایده‌های شما درباره برنامه 9 ماه آینده شرکت مطلع شوم. همچنین اگر سوالی دارید آزادانه و راحت، مطرح کنید.

> همان‌طور که همه شما می‌دانید، بیش از 6 ماه  است که اوضاع کاری شرکت‌هایB2C<sup>1</sup> ، چه در بخش دولتی و چه بخش خصوصی در وضعیت بدی قرار دارد. شرکت‌های سهامی عام بالارتبه‌ای مانند Etoys، Fogdog،PlanetRx  رو به افول هستند. شرکت‌های خصوصی مطرح مانند Miadora.com که درآمد ماهانه یک میلیون دلاری داشتند و توسط سکویا (بنیان‌گذاران یاهو) تامین مالی می‌شدند، ورشکست شده‌اند. بنابراین شرکت‌های سرمایه‌گذار دیگر جرات سرمایه‌گذاری در شرکت‌های B2C را ندارند.

> این شرایط بازار برای Zappos.com خوبی‌ها و بدی‌های خود را دارد. اگر جنبه مثبت قضایا را نگاه کنیم، می‌بینیم که در شرایط کنونی هیچ نگرانی نداریم که رقیب قدرتمندی با 25 میلیون دلار سرمایه از راه برسد و با تبلیغات پرهزینه، بازار را گیج کرده و ما را به دردسر بیندازد. بدی شرایط کنونی این است که از لحاظ مالی با محدودیت‌هایی مواجه هستیم و نمی‌توانیم به سرعت به رشد و پیشرفت  مورد نظر خود برسیم.

> طبیعتا اگر پول داشتیم، کارهای خیلی خوبی می‌توانستیم انجام دهیم. به عنوان مثال می‌توانستیم کمپین‌های عظیم تبلیغاتی راه بیاندازیم، اقداماتی در جهت خدمات به مشتریان و رضایت آن‌ها ترتیب دهیم، بودجه بیشتری به بخش توسعه خود اختصاص دهیم، امکانات بیشتری در سایت خود لحاظ کنیم و کلی کارهای مثبت دیگر. اما واقعیت این است که در این برهه از زمان، به دلیل محدودیت‌های مالی خیلی از کارها را نمی‌توانیم انجام دهیم.

> در حال حاضر، چون پول نقد ما بسیار محدود است، زمان ما را به اجبار وارد یک مسابقه کرده است. در این شرایط اولویت شماره یک شرکت حرکت به سمتی نو است. وقتی ما سودآوری داشته باشیم، می‌توانیم کنترل سرنوشت خود را به دست بگیریم و این گام می‌تواند شروعی برای تحقق بیشتر خواسته‌های ما باشد.

> تا رسیدن به آن زمان و قبل از آن که پول خود را تمام کنیم، تمام تمرکز و تلاش ما باید در جهت به حداکثر رساندن سودآوری شرکت باشد. ما یک طرح مالی آماده به اجرا داریم که معقول به نظر می‌رسد. با این حال باید مطمئن شویم که تمام جوانب این طرح سنجیده شده است. بنابراین در درجه اول باید در صرف هزینه‌ها دقت به خرج دهیم. ما مقداری بودجه برای استخدام تعداد نیروی محدود در نظر گرفته‌ایم اما قادر به تامین هزینه‌های تعداد نیروی مورد نیاز نیستیم.

> پس از کنترل هزینه‌ها، به حداکثر رساندن سود ناخالص 9 ماه آینده مهمترین اولویت ما است. در واقع افزایش سود ناخالص مستلزم افزایش میزان سفارشات هر مشتری، افزایش میزان سود در هر سفارش، افزایش میزان بازدید‌های موثر از سایت و افزایش تعداد مشتریان ثابت است.

> در ارزیابی پروژه‌های جدید 9 ماه آینده شرکت، همه ما باید فکر خود را در مورد چگونگی افزایش کل سود ناخالص خود در این محدوده زمانی منسجم کنیم. طبیعتا برای سوددهی بعضی پروژه‌ها باید مدت زمانی صبر کرد. پس از آن که به سود مورد نظر رسیدیم، می‌توانیم برنامه‌های بلند مدت خود را تدوین کنیم و خود را به رویای فتح قله‌های جهان بسپاریم.

> همانطور که در بالا اشاره کردم، اگر در ذهن هر کس سوالی درباره این طرح 9 ماهه وجود دارد، آن را مطرح کند.

> ما می‌دانیم که تاکید مداوم بر اضطراری بودن شرایط کافی نیست. بلکه باید اقدامات جدی‌تری اتخاذ کنیم.

<br/><br/>

من و نیک و فرد تصمیم به اخراج عده‌ای از کارکنان گرفتیم تا شانس برپا نگاه داشتن شرکت را افزایش دهیم. ما مجبور بودیم راه حلی پیدا کنیم تا کارکنان باقی‌مانده از دریافت حقوق بالا صرف نظر کنند یا در قبال دریافت سهام شرکت، مجانی کار کنند. حقوق من 24 دلار در سال، به صورت 24 فقره چک 1 دلاری تنظیم شد (البته قبل از کسر مالیات).

در نوامبر سال 2000، نیک  این ایمیل را به من فرستاد:

<br/><br/>

> **تاریخ:** 26 نوامبر 2000

> **از:** نیک سوئین مرن

> **به:** تونی هشی

> **موضوع:** مشکلات

> <br/>

> من هیچ بودجه‌ای ندارم. متاسفانه به نظر می‌رسد شما تنها گزینه‌ای هستید که می‌تواند شرایط را بهبود بخشد، بنابر این من فکر می‌کنم شما باید تصمیمی معقول بگیرید و ما بر طبق آن عمل کنیم. اگر شما پول بیشتری برای سرمایه‌گذاری در زاپوس ندارید باید ببینیم چه چیزهایی برایمان باقی مانده است و چطور می‌توانیم بیشتر دوام بیاوریم.

> وقتی صاحب ملک قدیمی من اجاره بیشتری را درخواست کرد مجبور به قطع هزینه‌های دیگری شدم. بعضی از خرت و پرت‌ها را به یک دوست فروختم و هزینه‌ها را به اجاره، ماشین و مواد غذایی محدود کردم. بزرگترین هزینه‌ها اجاره و اقساط هستند. تا زمانی که بشود آن‌ها را پرداخت، اوضاع خوب خواهد بود.

> من فکر می‌کنم علی رغم این مشکلات، ما در مسیر درستی حرکت می‌کنیم. بازاریابی در حال حاضر راه حل مناسبی برای درآمدزایی محسوب می‌شود و ما به خوبی از پس این کار بر می‌آییم. که ما می‌دانیم که می‌توانیم شرایط را روبراه کنیم اما نکته نگران کننده این است که نمی‌دانیم زمان کافی برای این کار را خواهیم داشت یا نه.

<br/><br/>

دیگر کارکنان راه حل های خلاقانه‌ای مطرح کردند. پس از بررسی دقیق گزینه‌ها، تصمیم خود را گرفته‌ام. آن طور که من فهمیده بودم زاپوس به یک خانه تکانی اساسی در هزینه‌ها نیاز داشت. برنامه من این بود که ساعت کاری خود را افزایش دهم همچنین در ازای یک روز تعطیلی بیشتر در هفته حقوق کارکنان را 20 درصد کاهش دهم. 

وقتی تیره و تار بودن شرایط بیشتر به چشم می‌آمد، عده‌ای از کارکنان تصمیم به ترک شرکت گرفتند. اکثر کارکنان هیچ پس اندازی نداشتند، بنابراین قطع درآمد و یا کار به صورت رایگان بدان معنی بودکه آن‌ها نتوانند اجاره خود را پرداخت کنند. بنابراین ما بیشتر به مغزمان  فشار آوردیم تا راه حل خلاقانه‌تری پیدا کنیم.

بنابراین زاپوس به انکوباتور منتقل شد و واحد 810 که 5 اتاق خواب داشت و زمانی کلوپ BIO بود را جهت اسکان به صورت رایگان در اختیار کارکنان زاپوس گذاشتیم.

 سه واحد دیگر در ساختمان داشتم که محل اقامت بدون اجاره بعضی دیگر از کارکنان انکوباتور و زاپوس (از جمله نیک) شد. حالا شعار همه ما که مانده بودیم، این بود: «همه برای یکی، یکی برای همه!» همگی تلاش می‌کردیم زاپوس را زنده نگه داریم.

 همه کارکنان باقی مانده با جدیت و پشتکار بیشتری نسبت به قبل کار می‌کردند و از صمیم قلب خوشحال بودیم که تعدیل نیروی صورت گرفته صدمه‌ای به بازدهی شرکت نزده است. ما در آستانه شکست و نا امیدی بودیم، اما اکنون با توجه به این که همه‌ی کسانی که باقی مانده بودند به آینده زاپوس امیدوار بودند و شور و اشتیاق داشتند، توانستیم درست مثل قبل به کارمان ادامه دهیم.

 و این جا بود که نیروی شور و اشتیاق تیمی کارکنان شرکت قدرت خود را نشان داد. همه فداکاری می‌کردند. با این حال هنوز فاصله زیادی با سودآوری داشتیم. همچنان هر چند ماه برای پیش‌برد هزینه‌های شرکت از حساب شخصی خودم برداشت می‌کردم و می‌دانستم که این روند نمی‌تواند خیلی ادامه داشته باشد. نقدینگی شرکت همچنان، رو به زوال بود.

 وقتی که دیدم حساب بانکی‌ام رو به اتمام است، تصمیم گرفتم که املاک خود را بفروشم تا پول حاصل از فروش آن‌ها را در زاپوس به کار گیرم. در نهایت، تمام املاکم به غیر از محل سکونت و واحد 810 را فروختم. البته قصد داشتم واحد 810 را هم بفروشم اما چون اوضاع اقتصادی نامساعد بود، به راحتی فروش نمی‌رفت.

 علاوه بر آن، رستورانی که توسط پدر و مادرم اداره می‌شد درآمد خوبی نداشت که یک دلیل آن همان اوضاع بد اقتصادی بود و دلیل دیگرش بی‌تجربه بودن ما در امر رستوران‌داری بود.

 خلاصه کلام این که اوضاع وخیم بود! تمام کارهای من با مشکل مالی مواجه شده بودند. از رستوران گرفته تا انکوباتور و زاپوس. تنها دلخوشی من این بود که هر وقت اوضاع اقتصادی بهتر شد می‌توانم واحد 810 را بفروشم و مقداری پول نقد داشته باشم. این موضوع کمی خیالم را آسوده می‌کرد، گرچه نمی‌دانستم کی اوضاع بهتر خواهد شد و فروش این ملک چقدر طول خواهد کشید.

 من و نیک و فرد جنبه‌های مختلف کسب و کارمان را بررسی می‌کردیم تا ببینیم چطور می‌توانیم باز هم هزینه‌ها را کاهش دهیم. با وجود اینکه کاهش هزینه‌های بازاریابی سرعت پیشرفتمان را کاهش می‌داد تصمیم گرفتیم هزینه‌های این بخش را نیز کاهش دهیم و بیشتر بر حفظ مشتریان کنونی تمرکز کنیم و آن‌ها را به خرید مجدد تشویق کنیم. این بدان معنی بود که ما باید خدمات بهتری به مشتریان می‌دادیم. در سال 2003 ما تصمیم گرفتیم یک بخش متمرکز خدمات مشتریان در شرکت ایجاد کنیم.

 به هر حال در آن زمان اولویت شماره یک ما خدمات به مشتریان نبود، بلکه بقا و حفظ شرکت بود.

 تلاش ما برای بقای شرکت یک نتیجه پیش‌بینی نشده داشت. این موضوع ما را به یکدیگر نزدیک‌تر کرد چرا که همه یک هدف مشترک داشتیم و برای آن تلاش می‌کردیم. با این که روزهای سختی را می‌گذراندیم همواره در کنار هم بودیم و برای کاری که انجام می‌دادیم شور و اشتیاق داشتیم. همه ما تا جایی که می‌توانستیم از خود گذشتگی می‌کردیم چون به آینده شرکت امیدوار بودیم.

 بدون اینکه متوجه شده باشم زاپوس قبیله‌ی جدید من شده بود.

---
<p style="direction: ltr; text-align: left">
1. Business-to-Customer<br/>
</p>