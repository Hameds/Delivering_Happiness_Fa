# حفظ تعادل

 به فرد گفتم: « خب، ما می توانیم هم پول کارکنان و هم تأمین‌کنندگان را بپردازیم. نظرت چیست که با فروشندگان دیرتر تسویه حساب کنیم؟»

 در پاسخ گفت: «قطعاً تصمیم ایده آلی نیست، اما من فکر نمی‌کنم چاره دیگری هم داشته باشیم. فقط باید مطمئن شویم که با آن‌ها ارتباط مداوم داریم و می‌توانیم طولانی‌مدت پول آن‌ها را بپردازیم.»

 گفتم: «بسیار خوب. در یک ایمیل تمام فاکتورهای این هفته را برایت ارسال می‌کنم تا آن‌هایی که باید حسابشان سریع‌تر تسویه شود را مشخص کنی.  این هفته موجودی کافی برای پرداخت به 70% از تأمین‌کنندگان را داریم.»

 برای چند ماه آینده، این روال بین من و فرد به صورت هفتگی تکرار می‌شد. به این ترتیب فرد مشخص می‌کرد که کدام تامین‌کنندگان در اولویت تسویه حساب قرار دارند. گاهی اوقات تأمین کنندگانی را تشخیص می‌داد که ممکن بود از دیرکرد ما نگران شوند و گاهی تأمین‌کنندگانی را در نظر می‌گرفت که تأخیر در پرداخت می‌توانست باعث تیرگی روابط با آن‌ها شود. همان‌طور که فرد گفته بود، مسلماً این راه حل ایده‌آل نبود اما انتخاب دیگری هم نداشتیم.

 مذاکرات با ولز فارگو روند مثبتی را پیش گرفته بود. ما از آن‌ها تقاضای 6 میلیون دلار اعتبار بانکی کرده بودیم. آن‌ها تا قبل از این به هیچ شرکت اینترنتی بدون سود، وام نداده بودند اما با صحبت‌هایی که کردیم نوعی حس همدلی در آن‌ها برانگیخته شد و تحت تأثیر سرعت رشد ما قرار گرفتند. بعدا فهمیدیم که ولز فارگو در ارائه وام ما با شک و تردید زیادی مواجه بوده است چرا که اعطای وام به ما برای از نظر آن‌ها ریسک محسوب می‌شد.

 در این وضعیت فشار روانی زیادی به من وفرد وارد شده بود. چرا که هر هفته باید بهترین راه را برای حفظ توازن اوضاع انتخاب می‌کردیم بدون این که در رابطه‌مان با هیچ‌کدام از تأمین‌کنندگان خدشه‌ای وارد شود. ما می‌دانستیم درست در نقطه عطف شرکت برای رفتن به سطح بالاتر قرار داریم. اما اگر ولز فارگو با ما همکاری نکند، دیر یا زود موجودی مالی‌مان ته خواهد کشید و مجبور به تعطیلی شرکت خواهیم شد. تیم های حسابداری و توسعه نرم افزار شرکت، تلاش و تقلای زیادی کردند تا ولز فارگویی‌ها ملاقاتی ترتیب دهند و اطلاعات درخواستی آن‌ها را به سرعت هر چه تمام ارائه کنند.

 مشابه حال آدمی که در عمق آب فرو رفته است و تلاش می‌کند با حداکثر سرعت خود را به سطح آب برساند تا بتواند نفس بکشد. ما در نقطه‌ای بودیم که می‌توانستیم سطح آب را ببینیم. اما نگرانی ما از این بود که قبل از رسیدن به اکسیژن هوا، غرق شویم. ضمن این که اگر خود را نجات می‌دادیم سالم و سلامت به خانه می‌رسیدیم. بین دو حالت مرگ و زندگی سالم و طولانی، معلق مانده بود. واقعا هیچ حالت سومی در کار نبود.

 همه امید ما این بود که قبل از تمام شدن فرصت، ولز فارگو به داد ما برسد.

 یکی از روزهای ژوئن 2003 بود. من و فرد مشخص کرده بودیم که این هفته  حساب چه تامین‌کنندگانی را بپردازیم. همان‌جا بود که از ولز فارگو به ما تلفن زده شد. با همه شرایط موافقت شده بود و آن‌ها آماده امضای اسناد وام بودند.

 زاپوس نجات پیدا کرد!

 اسناد را امضا کردیم و دسته جمعی نفس راحتی کشیدیم. ما توانستیم از پس این وقایع برآییم  و جان سالم به در ببریم. شبیه یک رؤیا بود اما حقیقت داشت!

 تصمیم گرفتم که یک ایمیل به همه کارکنان، تأمین کنندگان و دوستان زاپوس ارسال کنم و آن‌ها را در جریان این اخبار خوب بگذارم.

 <br/><br/>

 > **تاریخ:** 19 ژوئن 2003

 > **از:** تونی هشی

 > **به:** دوستان زاپوس

 > <br/>

 > در 2 ماه گذشته، در گیر و دار گرفتن اعتبار بانکی از ولز فارگو بودیم تا بتوانیم محصولات خریداری شده در انبار خود را افزایش دهیم. در نهایت، امروز صبح کارهای قانونی دریافت اعتبار بانکی انجام شد و من با خوشحالی اعلام می‌کنم که زاپوس اکنون به 6 میلیون دلار اعتبار بانکی دست یافته است.

 > حالا در انبار خود 200 هزار جفت کفش داریم چیزی که در تاریخ زاپوس بی‌سابقه است. با این که 6 میلیون دلار مبلغ زیادی به نظر می‌رسد اما باز هم لازم است که حساب‌ها به صورت طولانی مدت پرداخت شود تا بتوانیم برندهای مطرح را وارد کار خود کنیم و بعد از آن انبار را توسعه داده و مقدار اجناس آن را افزایش دهیم تا رشد سریعی داشته باشیم. طرح ما این است که موجودی ما در انبار، تا آخر سال آینده 600 هزار جفت کفش باشد تا به مشتریان خود یک مجموعه متنوع ارائه دهیم.

 > برای آن دسته از شما که در جریان کار نبوده‌اید باید بگویم که زاپوس چهارمین سالگرد خود را سپری می‌کند. در ادامه بد نیست نگاهی گذرا به فروش زاپوس در این سال‌ها آن داشته باشیم:

 > سال 1999: تقریبا هیچ چیز

 > سال 2000: 1.6 میلیون دلار

 > سال 2001: 8.6 میلیون دلار

 > سال 2002: 32 میلیون دلار

 > و برای سال 2003، ما در مسیر رسیدن به  فروش60 الی 65 میلیون دلاری (یعنی دو برابر سال گذشته) هستیم. با این حال هنوز در آغاز راهیم. با کسب اولین اعتبار بانکی از مرحله «ساخت فرودگاه» به مرحله «آماده برای پرواز» رسیده‌ایم.

 > چنانچه بتوانیم، از سرمایه خود با دقت استفاده کنیم می‌توانیم شرکت را به پله بعدی ارتقا دهیم. شرکت‌های زیادی بودند که با بی‌دقتی در مدیریت بودجه خود مجبور به تعطیلی کسب و کارشان شدند. ضمن این که توجه آن‌ها بیشتر معطوف موفقیت‌های مقطعی‌شان بود تا یک برنامه‌ریزی صحیح برای آینده.

 > در صورتي كه سرمايه مان را با دقت صرف كنيم و خدمات بهتری به مشتریان خود ارائه دهیم، در آینده‌ای نه چندان دور، بیش از 1 میلیارد دلار فروش خواهیم داشت. البته مي‌دانم که 1 ميليارد دلار در وهله اول غير ممكن به نظر مي‌رسد، اما این را هم در نظر داشته باشید که حجم فروش فعلی ما معادل فروش کل 3 سال گذشته است. بنابرین، رساندن میزان فروش به 1 میلیارد دلار یک هدف رویایی و دور از ذهن نیست کما این که فروش سالانه کفش در ایالات متحده 50 میلیارد دلار است که 10% این مقدار یعنی 5 میلیارد دلار، از طریق فروش آنلاین صورت می‌گیرد. اگر به روند مشتری‌مداری خود ادامه دهیم و در این عرصه پیش‌قدم باشیم، هیچ دلیلی وجود ندارد که نتوانیم 20 درصد از کل فروش آنلاین را از آنِ خود کنیم. ما پتانسیل رسیدن به بیش از این مقدار را هم داریم. 

 > قبل از این هم مطابق میل مشتریان تغییرات زیادی در خدمات خود اعمال کرده بودیم و بهترین کلکسیون کفش را به صورت آنلاین یا آفلاین برای آن‌ها ارائه کردیم. همه مشتريان ما مي‌توانستند كفش‌هايشان را به صورت رايگان دريافت کرده يا عودت دهند و به همه آن‌ها قول داديم كه در مدت چهار، پنج روز كفش‌هايشان را دريافت خواهند كرد. ما مجبور به ارائه این خدمات نبودیم ضمن این که ارتقای سرویس‌دهی در کوتاه مدت هم باعث افزایش سود فروش ما نمی‌شد. ما به این دلیل این راه را انتخاب کردیم که ذهنیت خوبی برای مشتری ایجاد کنیم و مطمئن هستیم که در دراز مدت تأثیر آن را خواهیم دید. از طرفی همین نکات به ظاهر ریز در مشتری مداری می‌تواند سودهای کلانی را برای ما رقم بزند.

 > تمام این کارها در راستای رسیدن به مقام نخست در زمینه تجارت الکترونیک است. به طوری که شركت آمازون را از صحنه رقابت بدر کنیم اگرچه امروز كفش مي‌فروشيم، اما به دنبال ایجاد بستری برای ارائه بهترین خدمات به مشتریان هستیم. این دیدگاه به ما كمك خواهد كرد تا کار خود را به فروش كفش محدود نکرده و از این تجارت فراتر برویم. اما در حال حاضر، پيشگام شدن در فروش آنلاين كفش چه در عرصه تنوع و چه در عرصه ارائه خدمات، اولویت ماست.

 > جا دارد از همه كاركنان، سرمايه گذاران، فروشندگان و ديگر شركايي كه ما را تا رسیدن به این مرحله یاری كردند تشكر کنم.

 > درست است که رسیدن به این نقطه بیش از چهار سال طول کشید اما كار تمام نشده و هميشه ادامه دارد. همزمان با رشد و پیشرفت، جلوی بعضی تغییر و تحولات را نمی‌توان گرفت. اما یک چیز همیشه ثابت است: تمرکز ما همواره بر روی بهبود هر چه بیشتر مشتری‌مداری است.

 > تونی هشی

 > CEO-Zappos.com

 <br/><br/>

 بالاخره صورت حساب‌هاي معوقه آن هفته را تسويه كرديم و آن لحظه را جشن گرفتیم. اما باز هم نوعی احساس ناباوری وجود داشت. هر چند که دیگر نگرانی برای بقای شرکت نداشتیم  اما به دنبال این بودیم که تمام توجه و حواس خود را به ایجاد یک راهکار بلند مدت برای پیشرفت شرکت معطوف کنیم.

 در پايان سال 2003 فروش ناخالص‌مان هفتاد ميليون دلار بود که فراتر از پیش‌بینی ما در شش ماه قبل بود. براي سپاسگزاري از سخت كوشي كاركنان تصميم گرفتيم در تعطيلات آخر هفته با آن‌ها از سانفراسيسكو و كنتاكي به لاس‌وگاس مسافرت كنيم. به همه خیلی خوش گذشت. یکی ازکارمندان ما در جشن عروسی بریتنی اسپیرز در کنار او رقصید.

 به عنوان گشت و گذار به لاس‌وگاس رفتيم، همه چیز رويايي بود. تصور نمی‌کردیم که کمتر از یک ماه دیگر دفاترمان در سانفرانسیسکو را تعطیل کرده و به لاس‌وگاس نقل مکان می‌کنیم. چیزی به نقطه عطف بعدی نمانده بود و هیچ‌کدام از ما، تصوری از وقوع آن نداشتیم.