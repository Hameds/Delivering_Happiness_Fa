# باور

حساب‌های مالی شرکت نشان می‌دادند که با کاهش پیاپی هزینه‌ها به جایی نمی‌رسیم. ما به راهی برای افزایش میزان فروش نیاز داشتیم.

این موضوع ساده‌ای نبود چرا که ما بخش اعظم هزینه‌های بازاریابی را حذف کرده بودیم. ما تمرکزمان را بر فروش بیشتر به مشتریان فعلی‌مان گذاشته بودیم، اما این کار در کوتاه مدت نمی‌توانست ما را به جایی برساند.

ما واقعاً به یک معجزه نیاز داشتیم. در دوران دبیرستان یک کلاس تاریخ یونان داشتم و چیزهایی در مورد امداد غیبی یادگرفته بودم.

در دفتر کارم پشت میز نشسته بودم و به این فکر می‌کردم که چه خواهد شد، رو کردم به فرد و گفتم تا زمانی که راهی برای نجات شرکت پیدا نکنیم این وضع ادامه خواهد داشت. 

پرسیدم: «آیا امداد غیبی داری؟»

فرد در حالی که گیج شده بود گفت: «چی؟!»

من تکرار کردم: «امداد غیبی، یک نوع معجزه که در تاریخ یونان به آن اشاره شده است.»

او گفت: «اوه، نه، متاسفانه در جیب پیراهنم در خانه جا گذاشتم.»

من گفتم شاید بتوانیم در یک نوشیدنی پیدایش کنیم. ساعت چهار بعد از ظهر است و ما می‌خواهیم راهی برای نجات شرکت پیدا کنیم، آیا برای یک نوشیدنی خیلی زود است؟

البته که نه.

بنابر این ما کارمان را متوقف کردیم و به بار رستوران قورباغه‌ها رفتیم. من یک نوشابه غاز خاکستری سفارش دادم و فرد یک آبجو. برای چند دقیقه در سکوت نوشیدنی‌هایمان را مزه مزه کردیم

من یک قطعه یخ شکستم و گفتم: «خب...، ایده‌ای برای افزایش سریع فروش داری؟»

فرد با حالتی افسرده نگاه کرد و گفت: «من در تجارت با سابقه‌ام. می‌خواهم بگویم آنچه ما نیاز داریم ارائه مقدار مناسبی از محصول مناسب در زمان مناسب است. ما برندها و محصولات مد روز را نمی‌فروشیم. در واقع ما محصول مناسب را نداریم.»

«چطور محصول مناسب را تهیه کنیم؟»

فرد گفت: «موضوع این است که خیلی از برندهایی که ما می‌خواهیم بفروشیم، خرده فروشی ندارند. سیستم توزیع و فروششان فاقد این امکان است که محصول را مستقیماً از انبار برای مشتری ارسال کنند. حتی در مورد برند‌هایی که خرده فروشی دارند هم معمولاً بهترین اجناسشان خیلی سریع تمام می‌شود و چیزی باقی نمی‌ماند که ما بتوانیم برای مشتریانمان ارسال کنیم.»

من اندکی مکث کردم تا به حرف‌های فرد فکر کنم. سپس پرسیدم: «پس چطور تمام خرت و پرت فروشی‌ها می‌توانند محصولات مد روز و پر فروش برندها را تهیه کنند؟»

فرد گفت: «زیرا آن‌ها موجودی‌شان را پیش خرید می‌کنند. خرده فروشی‌ها سفارشات‌شان را قبل از اینکه زمان توزیع محصول برسد می‌خرند و بهای آن را پرداخت می‌کنند و ریسک می‌کنند. اگر یک خرده فروش قادر به فروش محصولی نباشد مشکل خودش است و برند یا کلی فروش مسئولیتی در قبال آن ندارند. اما ما این کار را انجام نمی‌دهیم، چرا که سبک کار ما این نیست.»

هر دوی ما نوشیدنی‌هایمان را تمام کرده بودیم.

پرسیدم: «یک نوشیدنی دیگر؟» فرد سری تکان داد و به متصدی اشاره کرد که برایمان دوباره نوشیدنی بیاورد.

من در حال فکر کردن گفتم «خب...، چطور است ما هم همان کار را بکنیم؟ چطور است ما هم همه موجودی‌مان را برای فروش از برندها پیش خرید کنیم؟ فکر می‌کنی این کار چه تاثیری داشته باشد؟»

فرد بدون تردید گفت: «اوه، شکی نیست که فروش ما به راحتی سه برابر خواهد شد، حتی بیشتر!»

«خیلی خوب، اگر تغییر سبک کسب و کارمان چیزی است که ما را نجات می‌دهد این کار را می‌کنیم. پیش به سوی تغییر!»

من و فرد یک ساعت دیگر به صحبت‌مان ادامه دادیم. صحبت ما درباره مسائلی بود که در سبک جدید با آن‌ها روبرو می‌شدیم. پس از یک ساعت لیستی از کارهایی که باید انجام می‌شد تهیه کرده بودیم. گرچه این لیست دلهره‌آور بود، اما لااقل می‌دانستیم که برای نجات شرکت چه کارهایی باید انجام دهیم.

<br/>

> 1. ما به یک تیم نیاز داریم که تصمیم بگیرند چه محصولاتی را خریداری کنند و موجودی شرکت را مدیریت کنند. فرد می‌تواند در کوتاه مدت این کار را انجام دهد اما در طولانی مدت ما به این تیم نیاز خواهیم داشت.

> 2. ما باید برندها را متقاعد کنیم که محصولاتشان را به ما بفروشند. خیلی از برندها محصولاتشان را فقط به خرده فروشی‌ها می‌فروشند.

> 3. ما باید سایت‌مان را به روز رسانی کنیم تا امکان فروش اینترنتی محصولات موجود در انبار را هم داشته باشد.

> 4. ما به یک انبار برای محصولاتی که می‌خریم نیاز داریم. همچنین به پرسنلی برای انبار و حمل و نقل نیاز خواهیم داشت.

> 5. در راستای مورد شماره 2، ما به یک فروشگاه خرده فروشی واقعی و پرسنلی برای اداره کردن آن نیاز خواهیم داشت. البته با توجه به وضعیت مالی ما متقاعد کردن شخصی که جایی را برای این کار به ما اجاره دهد کار ساده‌ای نخواهد بود.

> 6. ما باید تخمین می‌زدیم که چه مقدار سرمایه برای خرید محصولاتی که می‌خواهیم نیاز داریم. فرد گفت ما چیزی حدود 2 میلیون دلار نیاز خواهیم داشت. مسئله این بود که ما 2 میلیون دلار پول اضافه نداشتیم.

> 7. ما باید همه این کارها را طی دو سه ماه به پایان برسانیم.

<br/>

من و فرد تقسیم کار کردیم. قرار شد شماره 1 و 2 به عهده فرد باشد و مدیریت تیم برنامه‌نویسی و به پایان رساندن شماره 3 به عهده من. برای شماره 4 هم می‌توانستیم هر کسی را مسئول این کار بکنیم که وسایل را در دفتر کار کمی جابجا کرده و چیدمان آن‌ها را جمع و جورتر کند تا نیمی از دفتر را موقتاً تبدیل به انبار کنیم.

فرد پرسید: «درباره شماره 5 چه کنیم؟ چطور می‌توانیم یک خرده فروشی راه بیندازیم؟»

من پرسیدم: «چطور است ما ورودی شرکت را به یک فروشگاه تبدیل کنیم؟ تعریف فروشگاه چیست؟ جایی که چیزی برای فروش موجود باشد، اگر ما هر هفته یک جفت کفش را برای فروش در فروشگاه بگذاریم و بقیه را از طریق اینترنت بفروشیم آیا یک خرده فروشی به حساب می‌آییم؟»

فرد گفت: «به لحاظ تئوری این با تعریف یک فروشگاه هم‌خوانی دارد. ممکن است برخی برندها بخواهند از فروشگاه بازدید کنند، اما اغلب آن‌ها این کار را نخواهند کرد.»

من گفتم: «خب، این برای شروع خوب است. و در عین حال ما می‌توانیم به دنبال راه اندازی یک فروشگاه واقعی در یک شهر کوچک باشیم، جایی که برایمان زیاد دردسر نداشته باشد. ما می‌توانیم یک فروشگاه ارزان قیمت در جایی پرت بخریم. و زمانی که ما آن فروشگاه را داشته باشیم می‌توانیم با تمام برندهایی که وجود یک فروشگاه واقعی برایشان مهم است همکاری کنیم و محصولات آن برندها را روی سایت‌مان به فروش برسانیم.»

فرد با شک و تردید نگاه کرد و گفت: «امتحانش ضرری ندارد. بدترین چیزی که می‌تواند اتفاق بیفتد این است که برندها خرده فروشی ما را قبول نکنند.»

فرد گفت: «اما در باره شماره 6 چه باید کرد؟ از کجا می‌خواهیم پول مورد نیاز برای پیش خرید محصولات برندها را تامین کنیم؟»

گفتم: «در مورد این بخش کمی نگرانم. به محض این که ما یک برند را متقاعد کردیم که محصولش را به ما بفروشد ما باید هزینه‌اش را پرداخت کنیم.»

هیچ ایده‌ای نداشتم که فرد چطور می‌خواهد در زمانی کوتاه برندها را متقاعد کند که با ما همکاری کنند و فرد هم هیچ ایده‌ای نداشت که من چطور می‌خواهم پول مورد نیاز برای خرید محصولات را تامین کنم. اما ما به یکدیگر اطمینان داشتیم و می‌دانستیم که به کمک هم از پسش بر خواهیم آمد. این یک جور شرط بندی بود. ما می‌خواستیم زاپوس را نجات دهیم یا لااقل هر چه زودتر به این نتیجه برسیم که کاری از دست‌مان بر نمی‌آید. ما چاره دیگری نداشتیم. ادامه دادن به روش قبلی در حکم مرگی آرام و تدریجی بود.

چیزی که فرد نمی‌دانست این بود که در همان زمانی که داشتیم صحبت می‌کردیم من برای تامین دو میلیون دلار نقشه کشیده بودم. اما نمی‌خواستم آنچه که فکر می‌کردم را به فرد بگویم، چرا که ممکن بود موافق نباشد. نقشه من این بود که هر چیزی که به نام من بود را به حراج بگذارم و همه پول بدست آمده را به زاپوس بدهم. ممکن است این حرکت از خودگذشتگی و بی‌پروایی به نظر برسد. اما در ذهن من این طور نبود. ما زاپوس را به اینجا رسانده بودیم و اکنون راه دیگری نداشتیم. قلباً می‌دانستم که باید این کار را انجام دهم. من زاپوس و فرد را باور داشتم.