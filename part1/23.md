# مرکز رشد

ذهن من هنوز درگیر کلمات آن دختر بود: «دنیای خودت را تصور کن، خلق کن و بساز.»

هر چند که ایجاد گروه و قبیله، احساس خوبی از شادی و نشاط برایم فراهم کرده بود، اما بخشی از وجودم جای خالی یک نوآوری و آفرینش را احساس می‌کرد. این که تنها در حاشیه بنشینی و سرمایه‌گذاری کنی، کار خسته‌کننده‌ای بود. من دوست داشتم که عضوی از یک نوآوری باشم. تاسیس شرکت سرمایه‌گذاری قورباغه‌ها بخش مهمی از دنیای خودساخته من بود.

علاوه بر امضای اجاره‌نامه برای فضای اداری مرکز رشد، با آلفرد اجاره‌نامه‌ای برای ایجاد یک رستوران در همان ساختمان امضا کردیم و اسم آن را «رستوران سرمایه‌گذاری قورباغه‌ها» گذاشتیم.

پدر و مادرم که از خارج برگشته بودند، داوطلب شدند که مدیریت رستوران را بر عهده بگیرند. اسم غذاهای رستوران با پسوند دات‌کام از اسم شرکت‌های مختلف گرفته شده بود. یکی از محبوب‌ترین این غذاها، خوراک «چاهان آکامی» بود.

حالا دیگر رستوران، سالن ورزشی، سالن‌های تئاتر، دفتر مرکز رشد و آپارتمان‌های ما همه زیر یک سقف بودند. تعداد معدودی نیرو استخدام کردیم تا مرکز رشد را فعال باقی نگه دارند.

ما در حال ساخت جهان خودمان بودیم.

وقتی کارکنان زاپوس به ساختمان ما نقل مکان کردند، روز به روز وقت بیشتری برای این شرکت اختصاص می‌دادم.

حالا زمان آن رسیده بود که آموزه‌های پارتی رقص در تجارت به کار گرفته شود. اما به نظر می‌رسید دیگران بیشتر به کسب درآمد توجه دارند تا اصول و فرهنگ PLUR. در ابتدا آدم‌های مختلف جذب می‌شدند اما به زودی دیدگاه‌شان تغییر می‌کرد و نمی‌توانستیم از این فراتر برویم.

بدون کلوپ BIO که نقش یک مقر مرکزی برای اعضای قبیله را ایفا می‌کرد، افراد رفته رفته از گروه جدا می‌شدند. هدف مشترک تمام اعضا برای تشکیل این قبیله یک چیز بود: تشکیل یک جامعه. این موضوع در روزهای اول جذابیت داشت چرا که می‌دیدیم روز به روز قبیله ما بزرگ‌تر و قوی‌تر می‌شود.

اما در ادامه راه، غیر از مهمانی گرفتن هدف مشترک دیگری نداشتیم. ما هنوز با یکدیگر در ارتباط بودیم اما رابطه ما هیچ پیشرفتی را دنبال نمی‌کرد و چون دیگر جایگاهی مانند سنترال پارک را نداشتیم، اعضای قبیله هر کدام پی زندگی خود رفتند. عده‌ای از اعضا به دنبال کشف این نکته بودند که غیر از مهمانی گرفتن و دور هم جمع شدن، چه چیز بهتری وجود دارد؟

من دقیقا یکی از همان افراد بودم.

هم همیشه سرم برای برنامه‌ریزی کردن و راه‌اندازی مهمانی درد می‌کرد چرا که از ایجاد خاطرات و تجربیات جدید لذت می‌بردم. تماشای واکنش مردمی که در مهمانی قدم می‌زدند و با هیجان می‌گفتند: «اوه!» برایم جذاب بود. چرا که می‌دانستم مشابه این مهمانی را قبلاً تجربه نکرده‌اند. وقتی مردم، آخر شب یا روز بعد از مهمانی به من می‌گفتند که به آن‌ها فوق‌العاده خوش گذشته است، از صمیم قلب احساس رضایت می‌کردم.

اما با همه شور و شوقی که برای راه‌اندازی یک مهمانی داشتم، نمی‌توانستم به این کار به عنوان یک فعالیت تمام‌وقت نگاه کنم. بنابراین به این فکر که افتادم که در جستجوی یک سرگرمی جدید باشم. یک تفریح جدید که علاوه بر معنادار بودن، بتوانم تمام وقتم را به آن اختصاص دهم.

می‌گویند: هیچ چیز نمی‌تواند مانند نوآوری روح انسان را اقناع کند. سرمایه‌گذاری اولیه در ایده‌های نو و شرکت‌های جدید هیجان انگیز بود، اما در یک دوره نسبتاً کوتاه مدت از زمان تاسیس مرکز رشد، من و آلفرد در 27 شرکت سرمایه گذاری کرده بودیم و دیگر هیچ پولی برایمان باقی نمانده بود. طبیعتاً بدون سرمایه قادر به سرمایه‌گذاری در شرکت‌های جدید نبودیم و دیگر نمی‌توانستیم هیجان سرمایه‌گذار بودن را تجربه کنیم.

در آن زمان، تقریبا در هر ایده‌ای که می‌شنیدیم به نظر یک ایده عالی می‌رسید، بنابراین پول ما به سرعت باد می‌رفت. (10 سال بعد متوجه شدیم که در اغلب شرکت‌هایی که در آن‌ها سرمایه‌گذاری کردیم سود چندانی عایدمان نشده در حالی که شرکت زاپوس بیشترین سودآوری را داشته است. به نظر می‌رسد سرمایه گذاری تا حد زیادی شبیه بازی پوکر است. کسی که تلاش می‌کند در چند دست بازی شرکت کند، لزوما پول بیشتری عایدش نمی‌شود. در اواخر سال 2009 بود که توانستیم بیش از 5.8 برابر سرمایه اولیه صندوق را بین سرمایه‌گذاران توزیع کنیم که این آمار برای مرکز رشد قورباغه‌ها یک موفقیت بزرگ بود.)

در آوریل سال 2000، نرخ سهام شرکت‌های بزرگ دات‌کام شروع به سقوط کرد و ترس و اضطراب سراسر سیلیکون‌ولی را در بر گرفت. بسیاری از شرکت‌ها ورشکست شدند و بسیاری از شرکت‌ها به مجموعه‌های سرمایه‌گذار مانند ما پناه می‌آوردند که اغلب‌شان هم پذیرفته نمی‌شدند.

چند شرکت به فضای اداری مرکز رشد جدید ما نقل مکان کردند، اما هیچگونه بودجه اضافی به آن‌ها تعلق نگرفت، آنها هم پرداخت صورتحساب‌‌های خود را متوقف کردند و پس از چند ماه به فعالیت خود خاتمه دادند.

در نهایت، زاپوس تنها شرکتی بود که در مرکز رشد باقی ماند و در مورد چشم‌انداز دیگر شرکت‌ها چندان خوش‌بین نبودیم. مرکز رشد و زاپوس، هر دو در وضعیت مالی بدی به سر می‌بردند.

 من و آلفرد در یک اقدام بلندپروازانه سقف سرمایه ثانویه را تا 100 میلیون تعیین کرده بودیم. پس از آماده‌سازی مدارک، از سرمایه‌گذاران دعوت کردیم تا در سرمایه‌گذاری اولی ما شرکت کنند و چنانچه مایل بودند در بخش ثانویه نیز سهیم شوند.

 اولین سرمایه‌گذاری ما خرید یک اتومبیل درست و حسابی برای ملاقات با شرکت‌ها و افراد بود. به عنوان مدیران این سرمایه‌گذاری این احساس را داشتیم که همه چیز بر وفق مراد پیش می‌رود. برخورد با شرکت‌ها و آدم‌های جدید برای ما آموزنده و جذاب بود و از ایده‌های جدید لذت می‌بردیم. 

 ما وقت زیادی را صرف مذاکره با سرمایه‌گذاران می‌کردیم، باید سقف سرمایه صندوق را به 100 میلیون دلار می‌رساندیم تا در دور بعدی کار از حمایت شرکت‌های بیشتری برخوردار می‌شدیم.

  به شرکت‌های سرمایه‌گذاری ایمیل فرستادیم و به آن‌ها پیشنهاد همکاری داردیم. سپس عصبی و مضطرب منتظر پاسخ‌ آن‌ها ماندیم.

   کاشف به عمل آمد که حتی یک نفر تمایل به همکاری با ما ندارد! سرمایه ما دقیقاً به صفر دلار رسید.

   تا قبل از این اتفاق، نگرانی چندانی در مورد سقوط سهام دات‌کام نداشتم. حتی در LinkExchange که با تجربه بد فرهنگی مواجه شده بودم، اما لااقل نتیجه مالی‌اش موفقیت آمیز بود. من و آلفرد در زمان تأسیس LinkExchange با استفاده از اعتبار خود توانسته بودیم سرمایه اولیه خود را به 27 میلیون دلار برسانیم، بنابراین این احتمال را می‌دادیم که برای بار دوم راحت‌تر این کار را انجام دهیم.

    درست است. ما اشتباه کردیم!

    به خودم شک کردم. فکر کردم شاید موفقیت قبلی ام در LinkExchange تنها به علت خوش شانسی بوده است. آیا من فقط یک برنده قرعه کشی دات‌کام بودم که در مکان مناسب در زمان مناسب بود؟

    من و آلفرد تصمیم گرفتیم که ارتباط خود را با مایکل موریتز و شرکت سکویا حفظ کنیم و در مورد سرمایه‌گذاری آن‌ها در شرکت زاپوس پیگیر باشیم. علی‌رغم پیشرفت‌های زاپوس، باز هم سکویا هیچ علاقه‌ای به سرمایه‌گذاری در زاپوس از خود نشان نداد.

    با تمام وجود مطمئن بودم که زاپوس یک گام بزرگ به سوی موفقیت است. احساس می‌کردم که لازم است خودم را به سکویا ثابت کنم تا آنها باور کنند که موفقیت مالی من در LinkExchange اتفاقی و شانسی نبوده است. می‌خواستم به همه ثابت کنم که باز هم از پسش بر می‌آیم.

    بنابراین تصمیم گرفتم از لباس سرمایه‌گذاری بیرون بیایم و در کسوت یک کارآفرین ظاهر شوم. همان سال بود که تمام وقت در زاپوس کار می کردم. زاپوس همان دنیای رویایی من بود که حالا قصد ساختنش را داشتم. دنیایی که آن را باور داشتم.

    پس از چند ماه بررسی تصمیم گرفتم که روی برنامه چند سال آینده خود متمرکز شوم. شور و اشتیاق جدید خود را پیدا کرده بودم.

    دوست داشتم به همه ثابت کنم که اشتباه می‌کنند.