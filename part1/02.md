# سنین رشد

پدر و مادر من در دوران مجردی از تایوان به ایالات متحده مهاجرت کرده بودند و از دانشگاه ایلینوی فارغ‌التحصیل شدند. در واقع همان جا بود که با هم آشنا شدند و ازدواج کردند. این چنین شد که من در شهر ایلینوی به دنیا آمدم. تنها خاطراتم از آن دوران پریدن از یک تخته شیرجه 12 فوتی و گیر انداختن کرم‌های شب‌تاب است. خاطرات سال‌های اول زندگی آدم‌ها همیشه توام با تصاویری محو و گنگ است. هر چند که بعید می‌دانم یک پسربچه 2 ساله بتواند یک کرم شب‌تاب را در هوا بگیرد با این حال من مطمئنم که این دو خاطره واقعی هستند.

وقتی 5 ساله شدم، پدرم شغلی در کالیفرنیا پیدا کرد. به این ترتیب ما به شهرستان مارین که در راستای پل گلدن گیت در شمال سانفرانسیسکو بود، نقل مکان کردیم و در منطقه «لوکاس ولی» ساکن شدیم. از خانه ما تا مزرعه اسکای واکر -جایی که جرج لوکاس در آنجا زندگی می‌کند و فیلم جنگ ستارگان را نیز همان‌جا ساخته است- با ماشین تنها 20 دقیقه راه بود. 

پدر و مادر من نمورنه مرسوم یک والدین آسیایی بودند. پدر یک مهندس شیمی در شرکت نفتی شورون بود و مادر هم به عنوان یک مددکار اجتماعی فعالیت می‌کرد. هر دوی آن‌ها توقع زیادی از من و دو برادر کوچک‌ترم در زمینه پیشرفت تحصیلی داشتند. اندی دو سال از من کوچک‌تر بود. دیوید هم 4 سال بعد از آمدن ما به کالیفرنیا متولد شد. 

در مارین، خانواده آسیایی چندانی وجود نداشت. اما باز هم والدین من موفق شدند تا 10 خانواده آسیایی ساکن در آنجا را پیدا کنند و جلسات منظم دور هم‌نشینی برگزار کنند. بدین شکل که پدر و مادرها به همراه فرزندان خود دور هم جمع می‌شدند و با صرف یک غذای مختصر مدتی را به خوش و بش می‌گذراندند. در عین حال که بچه‌ها مشغول تماشای تلویزیون بودند، بزرگ‌ترها در اتاق دیگری به صحبت درباره افتخارآفرینی‌های فرزندان خود مشغول بودند! این بخش ماجرا تنها قسمتی از فرهنگ آسیایی است. در واقع دستاوردهای ما شاخص نهایی برای امتیازدهی والدین مان محسوب می‌شد!

والدین آسیایی اغلب در سه مورد به فرزندان خود افتخار می‌کنند:

مورد اول مربوط به افتخارات تحصیلی است. کسب نمرات خوب، گرفتن هر گونه جایزه رسمی و معتبر، گرفتن نمره بالا در آزمون SAT و یا عضو شدن در تیم ریاضیات مدرسه، همه و همه جزء این دسته از افتخارات محسوب می‌شد. مهم‌ترین و باکلاس‌ترین افتخار در این دسته به اتمام رساندن دوره کالج و قبولی در دانشگاه هاروارد بود . 

مورد دوم، افتخارات حرفه‌ای بود که گرفتن مدرک دکترای پزشکی و PhD شلیک نهایی ماجرا بود! چرا که در هر دو حالت شما از «آقای هسیه» تبدیل به «دکتر هسیه» می‌شدید.

مورد سوم تسلط بر یک ساز بود. تقریبا تمام کودکان آسیایی باید پیانو، ویولون یا هر دو را یاد می‌گرفتند و این توانایی خود را در جمع‌های دور هم‌نشینی بعد از شام به دیگران نشان می‌دادند. در ظاهر این هنرنمایی به منظور سرگرم کردن جمع بود اما در واقع ابزار والدین برای به رخ کشیدن فرزندانشان بود.

والدین من مانند دیگر والدین آسیایی در تربیت ما بسیار سخت‌گیر بودند بنابراین ما توانستیم در هر سه دسته به موفقیت برسیم. من در هفته اجازه داشتم فقط 1 ساعت تلویزیون تماشا کنم. ضمن این که پدر و مادرم انتظار داشتند در همه درس‌ها نمرات A را ردیف کنم و در کل دوره راهنمایی و دبیرستان برای قبولی در آزمون SAT تمرین کنم. SAT یک آزمون استاندارد است که در پایان دبیرستان برگزار می‌شود و بخشی از فرآیند ورود به کالج را تشکیل می‌دهد. با این حال والدین من اصرار داشتند که از کلاس ششم خودم را برای شرکت در این آزمون آماده کنم. 

در دوره راهنمایی، نواختن چهار ساز پیانو، ویولن، شیپور و فرنچ هورن را فرا گرفتم. یادگیری این سازها به صورت تمرین‌های منظم بود. به طوری که در روزهای میانی هفته، نیم ساعت برای هر ساز اختصاص می‌یافت. در روزهای شنبه و یکشنبه این زمان به یک ساعت افزایش می‌یافت. در کل تعطیلات تابستان هم این روند یک ساعت برای هر ساز برقرار بود. به نظر من این آموزش بیشتر شبیه یک تنبیه غیرعادی و ظالمانه برای کودکان بود که تجربه لذت یک تابستان درست حسابی را از آن‌ها می‌گرفت.

بنابراین راه حلی پیدا کردا کردم که بتوانم از آخر هفته‌ها و تعطیلات تابستانی لذت کافی ببرم. ساعت 6 صبح که والدینم هنوز خواب بودند، بیدار می‌شدم و به جای این که واقعا پیانو تمرین کنم، از نوار کاستی که یک تمرین طولانی یک ساعته را قبلا ضبط کرده بود، استفاده می‌کردم. ساعت 7 همین اقدام را با یک نواری که تمرین ویولون رو ضبط کرده بود، انجام می‌دادم و بعد با خیال راحت به خواندن کتاب یا مجله بویز لایف مشغول می‌شدم.

همانطور که شما هم انتظارش را دارید، معلم‌های پیانو و ویولون نمی‌توانستند بفهمند که چرا در طول هفته هیچ‌گونه پیشرفتی در کار من دیده نمی‌شود. احتمالا آن‌ها به این نتیجه رسیده بودند که من یک شاگرد دیرآموز و کندذهن هستم! در صورتی که برای من واقعا قابل درک نبود که یادگیری این همه ساز چه فایده‌ای می‌تواند داشته باشد؟

امیدوارم مادرم وقتی این کتاب را می‌خواند خیلی عصبانی نشود! شاید بد نباشد، کل هزینه‌ای که بابت یادگیری پیانو و ویولون کرده است، به او برگردانم. 

پدر و مادرم، مخصوصا مادرم امید زیادی داشت که کم‌کم به دانشگاه پزشکی می‌روم یا در رشته دیگری مدرک PhD می‌گیرم. از نظر آن‌ها تحصیلات مهم‌ترین اصل زندگی بود. به این ترتیب 25 سال نخست زندگی من در شرایطی سخت‌گیرانه و خفقان‌آور! سپری شد.

من بیشتر از هر چیز مشتاق بودم که کسب و کار مخصوص خودم را برای کسب درآمد راه‌اندازی کنم. در سنین رشد .والدینم دائما تاکید می‌کردند که تمرکزت فقط بر روی درست باشد و اصلا نگران پول درآوردن نباش. آن‌ها به من گفتند که تا پایان دوره دکترا هزینه تحصیلم را خواهند پرداخت و هر لباسی که بخواهم، خواهند خرید! البته آن‌ها خیلی خوش‌شانس بودند که من اهل مد نبودم و هرگز درخواست اضافه بر سازمانی از آن‌ها نداشتم. 

با همه این وعده وعیدها، باز هم رویای پول درآوردن از ذهن من خارج نشد. چرا که پول داشتن به معنای  داشتن آزادی برای عملی کردن تمام نقشه‌های ذهنی بود. ایده دیگرم دایر کردن یک شرکت بود که بتوانم خلاقیتم‌هایم را در آن اجرا کنم و مسیر زندگی‌ام را مطابق میل خودم پیش ببرم.

در دوران ابتدایی بارها کلی از وسایل کار کرده خانه را فروختم. وقتی که وسایل کهنه خودمان تمام شد به سراغ یکی از دوستانم ‌رفتم و از او ‌خواستم که اگر می‌خواهد وسایل اسقاطی منزل‌شان را بفروشد، من کمکش خواهم کرد. به این ترتیب تمام خرت و پرت‌ها را در جلوی خانه دوستم به فروش گذاشتیم و کنار این لوازم، لیموناد هم می‌فروختیم. چون می‌دانستیم مردم اگر هیچ چیزی هم از ما نخرند، حداقل لیموناد را خواهند خرید! و همین طور هم شد. طوری که پولی که از فروش لیموناد به دست آوردیم بیشتر از فروش لوازم اسقاطی منزل بود.

در دوران ابتدایی بارها کلی از وسایل کار کرده خانه را فروختم. وقتی که وسایل کهنه خودمان تمام شد به سراغ یکی از دوستانم ‌رفتم و از او ‌خواستم که اگر می‌خواهد وسایل اسقاطی منزل‌شان را بفروشد، من کمکش خواهم کرد. به این ترتیب تمام خرت و پرت‌ها را در جلوی خانه دوستم به فروش گذاشتیم و کنار این لوازم، لیموناد هم می‌فروختیم. چون می‌دانستیم مردم اگر هیچ چیزی هم از ما نخرند، حداقل لیموناد را خواهند خرید! و همین طور هم شد. طوری که پولی که از فروش لیموناد به دست آوردیم بیشتر از فروش لوازم اسقاطی منزل بود.

در دوران راهنمایی راه‌های دیگری برای پول در آوردن پیدا کردم. آن دوران من مجوز پخش روزنامه را داشتم اما خیلی زود متوجه شدم که این کار در واقع نوعی دور زدن قوانین کار کودکان توسط روزنامه محلی است و بعد از یک سری حساب و کتاب، به این نتیجه رسیدم که در این کار به ازای هر ساعت تنها 2 دلار به من پرداخت می‌شود.

بنابراین از این شغل استعفا دادم و تصمیم به انتشار خبرنامه خودم گرفتم. هر شماره این خبرنامه حدود 20 صفحه داشت که شامل آثار داستانی خودم، جدول کلمات و جوک‌ بود. از متن خبرنامه‌ام روی کاغذهای نارنجی رنگ براق پرینت گرفتم و اسم آن را «گابلر» گذاشتم. قیمت هر نسخه این خبرنامه 5 دلار بود که توانستم 4 نسخه از آن را به دوستان مدرسه‌ام بفروشم. به ذهنم رسید که دوستان بیشتری پیدا کنم که توانایی خرید خبرنامه‌ام را داشته باشند و یا به دنبال یک مشتری درآمددار باشم. بنابراین دفعه بعدی که برای کوتاه کردن موهایم به آرایشگاه رفتم از آرایشگرم خواستم تا نگاهی به خبرنامه‌ام بیندازد. به او گفتم اگر می‌خواهد یک آگهی تبلیغاتی تمام صفحه در خبرنامه من داشته باشد، 20 دلار برایش هزینه خواهد داشت.

وقتی او قبول کرد، ایده جدیدی در ذهنم جرقه زد. چهار تا سفارش تبلیغاتی می‌تواند درآمد من را به 100 دلار برساند. بیشترین پولی که تا به حال در زندگی‌ام دیده بودم. مزه شیرین سفارش اولین تبلیغات باعث شد که با اعتماد به نفس بالا سراغ دیگر بازاری‌های محل بروم و از آن‌ها سفارش تبلیغاتی بگیرم و به آن‌ها اطمینان بدهم که این خبرنامه در کل کشور پخش می‌شود، حالا کل کشور که نه ولی همان منطقه مارین که حداقل پخش می‌شود!

همه آن‌ها با مودبانه‌ترین لحن ممکن جواب منفی دادند! چند هفته بعد که شماره دوم گابلر را منتشر کردم تنها دو نسخه فروش رفت. تصمیم گرفتم که دیگر این کار را ادامه ندهم. چرا که هم کار وقت‌گیری بود و هم دوستانم تمام پول خود را صرف خرید ناهار می‌کردند.

با برادرم اندی به دنبال جمع‌آوری شماره‌های مجله بویز لایف در ماه‌های مختلف بودیم و همه آن‌ها را می‌خواندیم. در بخش تبلیغات، چیزهای عجیب و غریبی بود که من قبل از آن نمی‌دانستم چنین چیزهایی حتی وجود دارند اما می‌دانستم که دلم می‌خواهد آن‌ها را داشته باشم. انواع لوازم و ترفندهای سحر و جادو و دیگر موارد بدیع (تا مدت ‌های طولانی فکر می کردم بدیع به معنی «خیلی خیلی باحال» است) در آنجا موجود بود که یکی از آن‌ها یک کیت بود که جاروبرقی را به یک نمونه کوچک تشک هوا تبدیل می‌کرد. 

جذاب‌ترین بخش مجله برای من آگهی تبلیغاتی تمام صفحه پشت جلد بود که لیست تمام جوایزی بود که شما با فروش کارت‌های تبریک می‌توانستید به دست آورید. به نظر کار خیلی ساده‌ای بود: کافی بود در خانه تک‌تک همسایگان خود را بزنید و کارت تبریک به آن‌ها بفروشید. (آگهی اطمینان داده بود که آن‌ها حتما از این کارت‌ها استقبال خواهند کرد.) سپس در ازای امتیاز حاصل شده، از جایزه‌هایی مثل تخته اسکی و دیگر اسباب‌بازی‌هایی که تاکنون نداشتم و به شدت آن‌ها را می‌خواستم، برخوردار می‌شدم. 

در عرض یک هفته، کارت تبریک‌هایی که سفارش دادم به دستم رسید. تابستان بود و وقت آزادی داشتم تا به در خانه‌ها بروم و به آن‌ها کارت تبریک بفروشم. در اولین خانه را که زدم، خانمی در را باز کرد. به او چندین نمونه از کارت‌ها را نشان دادم. 

او گفت که هنوز ماه اوت است و به این زودی قصد خریدن کارت‌های تبریک کریسمس را ندارند. به نظرم دلیلش خیلی منطقی آمد! تا حدی که آن لحظه احساس احمق بودن به من دست داد. بنابراین در اولین قدم از ادامه این کار منصرف شدم. 

به خانه برگشتم و به فکر پیدا کردن یک ایده کاری جدید بودم که در گیر و دار ماه و فصل نباشد! 

بهترین دوست دوران ابتدایی من گوستاو نام داشت. ما اکثر اوقات با هم بودیم. به خانه یکدیگر می‌رفتیم، با یکدیگر برای پدر و مادر خود نمایش اجرا می‌کردیم، زبان‌ها و کدهای رمزی مخصوص هم را به هم یاد می‌دانیم و بعضی شب‌ها خانه یکدیگر می‌ماندیم.

یک روز کتابی از گوستاو با نام «هزاران چیز مجانی برای بچه‌ها» امانت گرفتم. بهترین کتابی بود که تا به حال خوانده بودم. 100 ها مورد مجانی در آن بود که بچه‌ها می‌توانستند به شکل مجانی و یا زیر یک دلار آن را داشته باشند. نقشه‌های مجانی، خودکارهای 50 سنتی، برچسب‌های ضربه‌گیر از جمله این گزینه‌ها بود. برای هر آیتم، باید یک نامه درخواست جداگانه به آدرس پستی جداگانه می‌نوشتیم. البته پاکت نامه از نوع SSAE بود که در این حالت هزینه پستی به عهده گیرنده بود. با گوستاو نشستیم و هر چیزی که به نظرمان باحال و جالب بود، را سفارش دادیم.

آن روز، بعد از تجربه 10 دقیقه‌ای من به عنوان فروشنده دوره گرد کارت تبریک، به خانه برگشتم و سری به مجله بویز لایف زدم. یک آگهی تبلیغاتی با عنوان کیت ساخت دکمه با قیمت 50 دلار توجه من را به خود جلب کرد. این کیت به شما اجازه می‌داد که هر عکسی که می‌خواهید را به صورت دکمه به لباس خود سنجاق کنید. هزینه تمام شده ساخت هر دکمه 25 سنت بود.

به سراغ قفسه کتاب‌هایم رفتم و کتاب گوستاو را -که هیچ وقت به او پس ندادم- برداشتم. پس از زیر و رو کردن کتاب خبری از شرکتی که دکمه‌های سنجاقی بفروشد، پیدا نکردم.

با حالتی هیجان زده شروع به تایپ نامه‌ای برای ناشر کتاب کردم. در نامه وانمود کردم که من یک شرکت سازنده دکمه هستم و قصد دارم که محصول من در شماره بعدی کتاب آن‌ها معرفی شود. برای این به کسب و کارم یک وجهه رسمی و قانونی بدهم، در آدرس پستی عبارت «شرکت FSFK» را هم اضافه کردم. FSFK در واقع نام رمزی کتاب گوستاو بود. پیشنهاد من این بود که بچه‌ها عکس مورد نظر خود را از طریق پاکت‌ SASE به همراه 1 دلار ارسال کنند . من هم دکمه آن‌ها را از همان طریق برای آن‌ها می‌فرستم. به این ترتیب در هر سفارش 75 سنت سود خالص نصیب من می‌شد. 

چند ماه بعد، نامه‌ای از انتشارات به دستم رسید. آن‌ها گفتند که پیشنهاد من بررسی شده و در ویرایش بعدی کتاب، محصول من معرفی خواهد شد. به پدر و مادرم گفتم که برای خرید کیت ساخت دکمه نیاز به 50 دلار پول دارم و علاوه بر آن 50 دلار دیگر برای خرید قطعات می‌خواهم. اما این پول را بعد از 100 سفارش به آن‌ها پس خواهم داد!

البته گمان نمی‌کنم پدر و مادرم امیدی به این داشتند که من واقعا بتوانم 100 سفارش داشته باشم. ضمن این که بارها این قبیل وعده‌ها را در پروژه‌هایی مثل خبرنامه گابلر و کارت‌های تبریک شنیده بودند. اما خب، فکرکنم نمرات خوب من در مدرسه به دادم رسید و آن‌ها را مجاب کرد که لااقل به عنوان یک جایزه درسی، پول خرید کیت ساخت دکمه و قطعات را به من بدهند.

چند ماه بعد، یک نسخه از ویرایش جدید کتاب به دستم رسید. دیدن آدرس منزل‌مان در کتاب حس خیلی خوبی داشت. کتاب را به پدر و مادرم نشان دادم و با حالتی نگران و مضطرب، منتظر رسیدن اولین سفارش دکمه شدم. 

پستچی محله ما برای تحویل نامه‌ها همیشه از یک مسیر مشخص عبور می‌کرد. خانه ما پایین تپه بود و او مسیر خود را از همان پایین شروع می‌کرد، از تپه بالا می‌رفت، دور می‌زد و به پایین تپه باز می‌گشت. بنابراین هر زمان من صدای ماشین پست را می‌شنیدم که از سمت دیگر خیابان بالا می‌رود، می‌دانستم که دقیقاً دوازده دقیقه دیگر به خانه ما می‌رسد. از خانه بیرون می‌رفتم و منتظر می‌شدم تا پستچی برسد، او هم معمولاً حدود 1:36 دقیقه بعد از ظهر می‌رسید.

دو هفته بعد از انتشار کتاب، من اولین سفارشم را دریافت کردم. پاکت را باز کردم، درون پاکت عکسی از یک دختر 12 ساله با لباس شطرنجی قرمز رنگ بود که یک سگ پشمالوی فرانسوی را در آغوش گرفته است. اما  نکته جذاب‌تر ماجرا  اسکناس یک دلاری داخل پاکت بود. من رسماً کسب و کارم را شروع کرده بودم! به این ترتیب دکمه منقوش به تصویر را به  آدرس فرستنده ارسال کردم. این موضوع را به پدر و مادرم گفتم. فکر کنم کمی تعجب کردند. پس از آن که یک دلار را به آن‌ها دادم، در مجله‌ام یادداشت کردم که که بدهی من به 99 دلار کاهش یافته است، 

روز بعد من دو سفارش دریافت کردم. کسب و کار من یک شبه دو برابر شده بود. و در ماه بعد برخی روزها تا 10 سفارش نیز داشتم. در پایان ماه اول من بیش از 200 دلار کاسب شده بودم. تمام بدهی خود را پرداخت کردم و به عنوان یک بچه مدرسه‌ای پول خوبی هم برایم باقی مانده بود. اما ساختن دکمه‌ها حدود یک ساعت در روز وقتم را می‌گرفت. روزهایی که مشق زیادی داشتم به ساخت دکمه‌ها نمی‌رسیدم، بنابر این گاهی اوقات سفارشات برای آخر هفته روی هم تلنبار می‌شدند. در تعطیلات آخر هفته مجبور بودم چهار تا پنج ساعت برای ساخت دکمه‌ها وقت صرف کنم. پول خوبی بود اما تعطیلات آخر هفته در خانه ماندن کار ساده‌ای نبود، بنابراین تصمیم گرفتم برای افزایش سرعت و بهره‌وری یک ماشین نیمه اتومات ساخت دکمه‌ به قیمت 300 دلار بخرم.

کسب و کار من در زمینه دکمه ماهانه 200 دلار برای من داشت. فکر می‌کنم بزرگترین درسی که از این کسب و کار یاد گرفتم این بود که می‌توان یک کسب و کار موفق و بدون تعامل چهره به چهره از طریق پست داشت.

گاهی که سرم خیلی شلوغ می‌شد، بخشی از کارها را به برادرهایم می‌سپردم. وقتی که از دوره راهنمایی فارغ التحصیل شدم احساس کردم از این که هر روز مشغول ساخت دکمه باشم خسته شده‌ام، تصمیم گرفتم که این کار را به برادرم اندی واگذار کنم. این‌چنین شد که به صرافت راه‌اندازی یک کسب و کار جالب‌تر بر مبنای سفارش پستی افتادم 

آن زمان نمی‌دانستم که کسب و کار دکمه، تبدیل به یک کسب و کار خانوادگی خواهد شد. چند سال بعد اندی کسب و کار را به جوانترین برادرمان دیوید سپرد. پس از چند سال تبلیغات در کتاب را متوقف کردیم و این کسب و کار را کنار گذاشتیم. پدرم یک ترفیع گرفته بود و باید به هنگ کنگ می‌رفت، او، مادر و برادرم دیوید را همراه خود برد و دیگر خواهر و برادری نداشتم که ادامه کار را به او واگذار کنم.

وقتی که به گذشته نگاه می‌کنم با خود فکر می‌کنم که باید راه بهتری پیدا می‌کردم.