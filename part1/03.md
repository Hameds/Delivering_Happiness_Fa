# تماس تلفنی چند دلاری

روزهای اولی که وارد دبیرستان شدم، احساس خاص‌تری نسبت به دوران راهنمایی نداشتم. این ذهنیت در من شکل گرفته بود، که احساس بلوغ و بزرگ‌تر شدن چیزی‌ست که یک‌باره در آدم ایجاد می‌شود. در همان دوران بود که زندگی من با تحولی ناگهانی مواجه شد.

یک روز در حالی که اطراف کتابخانه مدرسه سرگردان بودم، لابراتوار کامپیوتر را که کنار کتابخانه مخفی شده بود کشف کردم. به دیدن خانم گور، معلم علوم کامپیوتر رفتم، او پیشنهاد کرد که در کلاس پاسکال ثبت نام کنم. پیش از این حتی اسم پاسکال را هم نشنیده بودم. او گفت که پاسکال یک زبان برنامه نویسی کامپیوتر است و شرکت در آن کلاس مرا برای آزمون ملی علوم کامپیوتر آماده می‌کند. نمی‌دانستم این آزمون دقیقاً چیست اما برای شرکت در دانشگاه مفید به نظر می‌رسید. در دوره راهنمایی من داوطلبانه کمی زبان برنامه نویسی بیسیک یادگرفته بودم و از آن خوشم آمده بود، بنابراین تصمیم گرفتم در کلاس پاسکال شرکت کنم.

 از شرکت در کلاس لذت می‌بردم و ساعت ناهار و حتی چند ساعت بعد از مدرسه را در لابراتوار کامپیوتر سپری می‌کردم. آن زمان فکر نمی‌کردم که دو سال بعد همان‌جایی که اکنون هستم در کلاس‌های تابستانی، پاسکال تدریس کنم. چند نفر دیگر هم بودند که زمانی طولانی را در لابراتوار کامپیوتر سپری می‌کردند و به این ترتیب وقت زیادی را کنار هم می‌گذراندیم.

 ما با دنیای «سیستم تابلوی اعلانات» یا BBS<sup>1</sup> آشنا شدیم. یکی از کامپیوترهای لابراتوار مجهز به یک مودم بود که به یک خط تلفن متصل شده بود. این کامپیوتر از طریق مودم می‌توانست با کامپیوترهای دیگر ارتباط برقرار کند.

ما یک لیست از شماره تلفن BBSهای مختلف داشتیم که برای ما تماس داخلی محسوب می‌شد، روش تماس به این شکل بود که از طریق BBS به یک ابزار الکترونیکی از جنس چوب‌پنبه متصل شده و با دانش‌آموزان طبقه پایین یک ارتباط مجازی برقرار می‌کردیم. به وسیله BBS هر کسی می‌توانست مطلب یا پیامی بفرستد، بحث راه بیاندازد، فایل دانلود کند و با پیوستن به گروه‌های مختلف درباره طیف وسیعی از موضوعات مختلف وارد گفتگو شود.  در واقع این فناوی، یک پیش نسخه اینترنتی از کریگزلیست<sup>2</sup> بود. 

به زودی متوجه شدیم که کامپیوتر و خط تلفن محدود به تماس‌های داخلی نیستند، بنابر این ما با تمام BBSهای سراسر کشور تماس برقرار می‌کردیم. قضیه وقتی جالب‌تر شد که ‌توانستیم در بحث افراد غریبه‌ در سیاتل، نیویورک و میامی شرکت کنیم. اکنون با کل جهان ارتباط داشتیم، چیزی که قبلاً وجود نداشت.

یک روز موقع ناهار، وقتی خانم گور برای صرف ناهار از لابراتوار خارج شد. این ایده به ذهن‌مان خطور کرد که به جای مودم، یک تلفن معمولی را به پریز متصل کنیم. مطمئن نبودیم که تلفن کار خواهد کرد یا نه، اما وقتی گوشی تلفن را برداشتیم صدای بوق شنیدیم. اکنون ما امکان هر گونه تماس تلفنی رایگان را داشتیم. فقط نمی‌دانستیم با این قابلیت ناشناخته‌ای که کشف کردیم به کجا تماس بگیریم.

شماره 976 را پیشنهاد کردم. من تبلیغات تلویزیونی شماره‌های 976 را دیده بودم. شما می‌توانید با هزینه 99 سنت با شماره 976-جوک، تماس بگیرید و جوک روز را بشنوید. ما امتحان کردیم، جوک خنده‌داری نبود. دوباره امتحان کردیم تا شاید جوک جالب‌تری بشنویم اما همان جوک قبلی تکرار شد. منطقی به نظر می‌رسید، قرار بود جوک روز را بشنویم نه جوک دقیقه را.

بعد از آن شروع کردیم به گرفتن 976 و یک شماره تصادفی. یکی از شماره‌هایی که گرفتیم 976-سکسی بود. یک صدای ضبط شده گفت هزینه تماس 2 دلار و 99 سنت برای هر دقیقه خواهد بود و این سرویس فقط مخصوص بزرگسالان است. آن صدا گفت اگر کمتر از 21 سال دارید فوراً تماس را قطع کنید.

البته من قطع نکردم. تازه کنجکاوی من تحریک شده بود.

یک زن با لحنی گرم و دوست داشتنی شروع به صحبت کرد و گفت "سلام، آیا شما اکنون احساس سکسی بودن می‌کنید؟"

خب، قطعاً در مقایسه با ارتباط کامپیوتری از طریق BBS  با کامپیوتری دیگر در نیویورک، این قابلیت خیلی جالب‌تر و سرگرم کننده‌تر بود. دنیای جدیدی در مقابل چشمانم پدیدار شد.

با بم‌ترین صدای ممکن گفتم "ام، بله"

ناگهان آن لحن گرم تبدیل به یک لحن جدی و ناراحت شد مثل معلم هندسه که مرا به خاطر دیر حاضر شدن سر کلاس بازخواست می‌کرد.

با لحنی حاکی از شک و تردید پرسید: "آیا شما بیش از 21 سال دارید؟". ظاهراً بم‌ترین صدای من به اندازه کافی بم نبود که بالغ به نظر برسم.

یک نفس عمیق کشیدم و با لحنی مطمئن گفتم: "بله، البته"

پرسید: "خب، چه سالی متولد شدید؟"

کاملاً خلع سلاح شدم. ظاهراً در محاسبات ذهنی به اندازه کافی سریع نبودم که سرش را شیره بمالم!

فریاد زدم "بیست و یک سال پیش!" و فوراً گوشی را گذاشتم. دوستانم بی‌اختیار زدند زیر خنده. چند دقیقه بعد محاسبات را انجام دادیم و تمرین کردیم تا با اعتماد به نفس بگوییم که در سال 1966 متولد شدیم. می‌خواستیم مطمئن باشیم که دوباره مثل قبل اشتباه نمی‌کنیم.

طی چند هفته بعد، هر روز موقع ناهار گروهی از ما به طور نوبتی برای تماس با 976-سکسی در لابراتوار کامپیوتر جمع می‌شدند. ما فقط موقع ناهار می‌توانستیم تماس بگیریم چون این تنها زمانی بود که خانم گور در اتاق نبود. ما یک انجمن مخفی داشتیم و اولین قانون این انجمن این بود که نباید در مورد «انجمن لابراتوار کامپیوتر موقع ناهار» حرفی به کسی بزنیم.

هیچ کس هیچ چیز درباره کار ما نمی‌دانست.

یک روز هنگامی که ما در زمان ناهار در لابراتوار دور هم جمع شده بودیم در کمال تعجب دیدیم که خانم گور برای ناهار از لابراتوار خارج نشد. فکر کردیم شاید کمی کار داشته باشد، بنابر این تصمیم گرفتیم تا زمانی که خانم گور اتاق را ترک کند، از کامپیوتر برای تماس با BBSها استفاده کنیم.

خانم گور صدا زد «هی بچه‌ها». ما همگی به او نگاه کردیم. گفت: «آیا کسی از شما با شماره 7399-976 تماس گرفته است؟ قبض تلفن مودم حاکی از این است که در ماه گذشته با این شماره بیش از سیصد بار تماس گرفته شده است. من با این شماره تماس گرفتم و این شماره یک BBS نبود. ما نگاهی به یکدیگر کردیم و سپس به او نگاه کردیم. مطمئناً همه ما مقصر به نظر می‌رسیدیم همانطور که واقعاً مقصر بودیم، اما همگی اولین قانون «انجمن لابراتوار کامپیوتر موقع ناهار» را به یاد داشتیم، بنابر این همه به او نگاه کردیم و به معصومانه‌ترین شکلی که می‌توانستیم شانه‌ای بالا انداختیم. خانم گور فکر کرد که لابد اشتباهی صورت گرفته و گفت: «من با مخابرات تماس می‌گیرم و تقاضا می‌کنم که کل این هزینه را از صورتحساب حذف کنند. به نظر نمی‌رسد که کسی بتواند این تعداد تماس بگیرد.» البته او توانایی‌های ما را در نظر نگرفته بود.

و این چنین بود که کار «انجمن لابراتوار کامپیوتر موقع ناهار» خاتمه یافت.

---
<p style="direction: ltr; text-align: left">
1. Bulletin Board System<br/>
2. Craigslist
</p>