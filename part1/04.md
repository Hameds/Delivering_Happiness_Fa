# اقتصاد کلاسیک

جدا از شیطنت‌های لابراتوار کامپیوتر، در آن دوران من سعی می‌کردم که با جالب‌ترین چیزهایی که در دوره متوسطه می‌توانستم ببینم، روبرو شوم. مد نظرم این بود که هر چه می‌توانم با مسائل بیشتری آشنا شوم و دید بازتری پیدا کنم.

من در چندین کلاس زبان خارجی از جمله فرانسه، اسپانیایی، ژاپنی و حتی لاتین شرکت ‌کردم. در تربیت بدنی بجای دیگر ورزش‌های سنتی، تصمیم گرفتم شمشیر زنی یاد بگیرم (البته اگر راستش را می‌خواهید، بخشی از این تصمیم به این خاطر بود که کلاس شمشیر زنی فقط یک جلسه در هفته بود.) در مورد کلاس موسیقی انتخاب من پیانو جاز بود و در مورد هنر هم نقاشی. من عضو یک کانون شطرنج و یک کانون الکترونیک هم شدم و آنجا کد مورس یادگرفتم و گواهینامه اداره ایستگاه رادیویی را گرفتم. در خصوص سرویس‌های اجتماعی، من برای کار در یک تئاتر محلی و کمک به آن‌ها برای ساخت یک خانه اشغال شده توسط ارواح خبیث داوطلب شدم. در طول هفته قبل از هالووین، من در نقش یک راهنمای تور بودم که خانه را به بازدیدکنندگان نشان می‌دادم و هر بازدیدکننده 15 دلار برای 20 دقیقه پرداخت می‌کرد.

از اینکه وارد تئاتر و خصوصاً پشت صحنه شده بودم بسیار لذت می‌بردم. در بسیاری از اجراهای دبیرستان من نورپرداز صحنه بودم و یک بار در یک برنامه‌ی استعدادیابی روی صحنه نقش یک جادوگر را بازی کردم. یکی از اولین فعالیت‌های اقتصادی من در دبیرستان نورپردازی تئاتر برای یک گروه تئاتر محلی بود. این نوع فعالیت که هدف آن ایجاد یک تجربه و حس عاطفی در مردم است کشش و جذابیت خاصی دارد، اگر چه پس از اتمام، چیزی جز خاطرات از آن باقی نمی‌ماند.

برنامه ما به این صورت بود که علاوه بر تعدادی کلاس با زمان‌بندی مشخص، تکالیفی داشتیم که باید در زمان‌های آزاد آن‌ها را انجام می‌دادیم. یک سال من توانستم کلاس‌هایم را طوری برنامه‌ریزی کنم که روزهای سه‌شنبه فقط یک کلاس داشته باشم و بقیه روز وقتم آزاد باشد. تلاش کردم معلم‌هایم را متقاعد کنم که در کلاس شرکت نکنم به این شرط که نتیجه امتحاناتم خوب شود.

در خصوص تکالیف، من نهایت تلاشم را می‌کردم تا برای هر کار مشکلی روش‌های خلاقانه پیدا کنم. برای کلاس شکسپیر یکی از تکالیف ما این بود که یک غزل بنویسیم. این غزل باید شامل چهارده بیت پنج بحری می‌بود، به این صورت که در هر بیت باید یک الگو از هجاهای با استرس و بدون استرس متناوباً تکرار می‌شد و وزن و قافیه باید رعایت می‌شدند. کار پیچیده‌ای به نظر می‌رسید، من تصمیم گرفتم به جای شعر چهارده خط کد مورس بنوسیم، در نتیجه کل شعر من چیزی جز تعدادی خط و نقطه نبود.

اینکه نمره A بگیرم یا F بستگی به خلق و خوی معلم داشت، البته بخت با من یار بود و معلمم به من نمره “A+++++++++++” را داد. آن زمان بود که یاد گرفتم گاهی اوقات، حتی در مدرسه، خطر کنم و تفکر واگرا داشته باشم.

یکی از تلخ‌ترین لحظات دوران دبیرستانم زمانی بود که به من اتهام زدند که کارت ناهار یکی از بچه‌ها را دزدیده‌ام. نمی‌دانستم که آن کارت چطور از جیب من سر در آورده بود، اما حدس می‌زدم که احتمالاً روز قبل صندوقدار اشتباهاً آن را به من برگردانده است. در هر صورت تا زمان تشکیل شورای قضایی، که شامل مدیر مدرسه و چند نفر از معلمان بود، من به شدت مضطرب بودم.

زمانی که قرار بود من از خودم دفاع کنم هیچ مدرکی نداشتم و نمی‌دانستم که چه باید بگویم. فکر می‌کردم که اگر حقیقت را بگویم همه چیز به خوبی پیش خواهد رفت، همین کار را کردم، اما هیچ کس حرف مرا باور نکرد و من مجرم شناخته شدم. مجازات من یک روز ترک مدرسه و ثبت این موضوع در پرونده‌ام بود، البته برای جرمی که مرتکب نشده بودم.

آن ماجرا گذشت اما من یادگرفتم که گاهی اوقات حقیقت به تنهایی کاری از پیش نمی‌برد و نحوه بیان حقیقت نیز به همان اندازه مهم است که خود حقیقت. از قضا شعار مدرسه ما این بود «حقیقت زیباست، زیبایی حقیقت است» برگرفته از یکی از اشعار جان کیتس به نام «نوا در کوزه یونانی».

البته آن روز به نظر من اصلاً زیبا نبود.

در کنار فعالیت‌های مربوط به مدرسه، بزرگترین دغدغه من در دوران دبیرسان این بود که چطور می‌توان پول بیشتری بدست آورد. من به عنوان یک آزمایش‌کننده بازی‌های ویدئویی در شرکتی به نام «لوکاس فیلم» استخدام شدم. برای بازی «ایندیانا جونز و آخرین جنگ صلیبی» ساعتی 6 دلار می‌گرفتم. گرچه این کار سرگرم کننده بود اما درآمدش تنها 6 دلار در ساعت بود، بنابر این زمانی که کاری با درآمد بهتر پیدا کردم این کار را کنار گذاشتم.

وقتی که وارد سال آخر دبیرستان شدم، در یک شرکت کامپوتری به نام GDI مشغول برنامه نویسی شدم، با حقوق ساعتی 15 دلار که برای یک بچه دبیرستانی عالی بود. هدف این شرکت این بود که نرم‌افزاری تولید کند که سازمان‌های دولتی و شرکت‌های خصوصی به جای کاغذ بازی، کارهای اداری را از طریق کامپیوتر انجام دهند.

گاهی با رئیسم شوخی می‌کردم. او یک مرد نسبتاً مسن فرانسوی با موهای جو گندمی و لهجه‌ای غلیظ بود که زیاد چای می‌نوشید. او مرتباً یه فنجان آب در مایکروویو که کنار میز من بود می‌گذاشت، آن را روشن می‌کرد و به دفتر برمی‌گشت چرا که نمی‌خواست سه دقیقه معطل گرم شدن آب بماند، سپس بر می‌گشت و چایش را آماده می‌کرد.

یک بار تصمیم گرفتم که به محض اینکه او به دفترش رفت مایکروویو را خاموش کنم. او پس از چند دقیقه برگشت و دید که آب هنوز سرد است، فکر کرد که فراموش کرده است مایکروویو را روشن کند، بنابر این دوباره مایکروویو را روی سه دقیقه تنظیم کرد و رفت. 

بلافاصله من دوباره مایکروویو را خاموش کردم. وقتی دید باز هم آب سرد است با خودش گفت حتماً مایکروویو خراب شده است. من به سختی جلوی خنده‌ام را گرفتم. 

او یک بار دیگر امتحان کرد و این بار برای اطمینان زمان را روی پنج دقیقه تنظیم کرد و رفت.

وقتی که برگشت و در مایکروویو را باز کرد فریاد زد: «این چیست؟!» و شروع به خندیدن کرد، نگاهی به اطراف انداخت و شیطنت را در چهره همه‌ی ما احساس کرد. او فنجانش را برداشت و کاری که من چند دقیقه قبل انجام داده بودم را به همه نشان داد.

فنجان پر از ازتکه‌های یخ بود.

همه اعضای دفتر بی‌اختیار به زدند زیر خنده. یادم نمی‌آید تا به حال اینقدر خندیده باشیم. خیلی جالب بود که یک شوخی کوچک روحیه همه را عوض کرده بود. در مجموع، خیلی خوشحالم که آن روز اخراج نشدم.

با این که درآمد خوبی در شرکت GDI داشتم، اما هر از گاهی هیجان روزهایی که دکمه می‌ساختم در ذهنم جولان می‌داد. لحظه‌هایی که با ذوق و شوق منتظر آمدن پستچی بودم و زمان رسیدنش را تخمین می‌زدم. یاد آن شرکت فروشنده کیت ساخت دکمه افتادم. از آن جا که از طریق آگهی پشت جلد مجله بویزلایف توانسته بود من را به سفارش محصولش، ترغیب کند حتماً صاحب یک کسب و کار موفق پستی بود. 

تصمیم گرفتم یک کسب و کار مشابه راه بیاندازم. زمان اوقات فراغتم را با خواندن کتاب‌هایی در زمینه شعبده‌بازی و جادو پر می‌کردم و همین موضوع باعث شد ایده فروش لوازم مخصوص ترفندهای شعبده‌بازی در ذهنم جرقه بزند. به عنوان مثال ناپدید شدن یک سکه در یک تکه لاستیک، یکی از این کارهای مثلا جادویی بود که واقعاً ترفند جالبی داشت. برای هر کس که این حقه را اجرا می‌کردم واقعا گیج و شگفت زده می‌شد و دوست داشت بداند که چه رازی پشت آن است. تنها وسایل لازم برای اجرای این شعبده بازی یک فنجان، نوار کشی و یک قطعه لاستیک مربع شکل بود. این لاستیک در واقع همان لاستیکی است که دندانپزشکان به عنوان "محافظ دندانپزشکی" از آن استفاده می‌کنند.

پس از انجام یک سری تحقیق و پرس و جو، به این نتیجه رسیدم که اگر این لاستیک‌ها رابه صورت کلی بخرم، قیمت هر کدام برای من 20 سنت ارزان‌تر تمام می‌شود. با احتساب800 دلار هزینه چاپ آگهی در مجله بویزلایف، اگر قیمت هر مجموعه از وسایل را 10 دلار تعیین می‌کردم، تنها با 80 سفارش، سرمایه‌ام به من برمی‌گشت.

به نظر خیلی ساده می‌رسید. در ساخت دکمه، من 200 تا 300 سفارش در ماه داشتم. فرض من این بود که بویزلایف خواننده بیشتری نسبت به کتاب «چیزهای ارزان برای بچه‌ها» دارد. علاوه بر این، مجموعه لوازم ترفندهای جادویی، جذاب‌تر از آن دکمه‌های عکس‌دار بود. با داشتن 200 سفارش در ماه و کسر 40 دلار هزینه وسایل اولیه، به سودی معادل 1160 دلار می‌رسیدم. چنانچه این میزان فروش به 300 تا می‌رسید، سود من 2140 دلار می‌شد. از نظر من قسمت جذاب فروش محصولات نسبتا گران قیمت، مقدار سود ناخالص آن بود.  

800 دلاری که برای چاپ آگهی به بویزلایف پرداختم، هزینه‌ای تقریبا معادل دو هفته دریافت سفارش بود. اما من آن را یک سرمایه‌گذاری تلقی کردم. از آنجا که مدت زمان زیادی طول کشید تا آگهی من در بویزلایف چاپ شود، شروع کارم با چند ماه تاخیر مواجه شد. با این حال من صبور بودم و سعی می‌کردم نگاه بلند مدت داشته باشم.

زمان به کندی سپری شد تا اینکه سر انجام سر و کله پستچی پیدا شد که شماره جدید بویزلایف را آورده بود. آگهی من به شکل خیلی خوبی چاپ شده بود. یک هفته بعد اولین سفارش را دریافت کردم. به نظرم آسان‌ترین 10 دلاری بود که در عمرم به دست آورده بودم. بنابراین مشتاقانه منتظر سفارش بعدی بودم.

انتظاری که هرگز به سرانجام نرسید.

کسب و کار ترفندهای جادویی من تنها به همان یک سفارش ختم شد. کسب و کار ساخت دکمه‌ام این ذهنیت را در من ایجاد کرده بود که یک امپراتور شکست‌ناپذیر در عرصه سفارشات پستی هستم، در حالی انگار موفقیت قبلی تنها به علت خوش‌شانسی من بود!

درس ارزشمندی که این ماجرا گرفتم، «افتادگی» بود. جالب اینجاست که اصطلاح «نخوت» را که در کلاس تاریخ یاد گرفتم به معنای «غرور و اعتماد به نفس بیش از اندازه» تعریف شده بود و دلیل فروپاشی بسیاری از قهرمان یونانی نیز همین عامل بود.

همچنین فهمیدم چه حس دردناکی است، در زمینی بذر بکاری و هیچ وقت نتیجه‌اش را نبینی. حالا که به تجربه آن روز فکر می‌کنم می‌بینم خیلی هم بی‌نتیجه نبوده است.

 800 دلار در واقع معادل قیمت 24 مزرعه کرم بود. 