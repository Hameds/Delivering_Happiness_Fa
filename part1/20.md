# ارتباط

با نزدیک شدن زمان تولدم، مصمم بودم که جشن تولد امسالم، زمین تا آسمان با جشن‌های گذشته فرق داشته باشد و تمام سعی خود را برای عملی کردن این تصمیم به کار بستم.

 چند ماه قبل از شروع تولد، با بعضی از دوستان دوره دبیرستانم تماس گرفتم تا مشابه گروهی که با دوستان دانشگاهم ساخته بودم، گروه 15 نفره‌ای با آن‌ها تشکیل دهم. بنابراین با هر کدام از آن‌ها هفته‌ای چند بار وقت می‌گذراندم. در آغاز، این کار خیلی هدفمند و برنامه‌ریزی شده نبود. و بیشتر به این دلیل بود که با اکثر دوستانم در یک ساختمان زندگی می‌کردم. بنابراین دور هم‌نشینی‌هایمان روز به روز عادی‌تر می‌شد.

 گاهی اوقات در آپارتمان یکی از دوستان جمع می‌شدیم و یا برای رفتن به کلوپ‌های شبانه برنامه‌ریزی می‌کردیم و یا با هم سر و صدایی راه می‌انداختیم. به تدریج، انجمن ما بزرگ‌تر شد و ساختمان ما دیگر منحصر به سرگرمی دوستان خودمان نبود بلکه دوستان دوستانمان هم اضافه شدند. ناخودآگاه، گروه بزرگ ما شبیه یک قبیله شد و اکثر جلسات‌ هم در آپارتمان من برگزار می‌شد.

 فهمیدم که با بزرگ‌تر شدن گروه و برقراری روابط دوستانه جدید و عمق بخشی به آن‌ها، احساسی از ثبات و هیجان در همه ما شکل گرفته است. ارتباطات ایجاد شده، همه ما را شادتر کرد و همه ما بر این باور بودیم که حسی گم شده از دوران دانشگاه را پیدا کردیم. این همان اتفاقی است که برای خیلی از مردم می‌افتد. ما ناخواسته بعد از فارغ‌التحصیلی چیزهایی را از دست دادیم و تا وقتی تصادفی به آن‌ها برخوردیم، متوجه فقدان آن‌ها نشده بودیم.

  این نکته را در ذهنم ثبت کردم که هیچ‌وقت ارزش یک قبیله را دست کم نگیرم و به خوشی تک تک اعضای آن اهمیت بدهم.  به نظر من، ایجاد ارتباطات - چه از لحاظ کمی و چه کیفی- نقش مهمی در خوشحالی افراد ایفا می‌کند و از این بابت خیلی راضی بودم. هدف من از برپایی یک جشن تولد بزرگ این نبود که خودم را مرکز توجهات قرار دهم. بلکه تولد من فقط یک بهانه بود. ایجاد قبیله، هدیه جشن تولدی بود که از ماه‌ها قبل نقشه‌اش را می‌کشیدم.

  از زمان فروش LinkExchange، این ایده بر زندگی من حاکم شد که کسب تجربه بسیار مهم‌تر از مسائل مادی است. اکثر مردم فکر می‌کردند که اتومبیل سواری من باید یک خودروی لوکس و فانتزی باشد در حالی که من از اتومبیل آکورا اینتگرای خود خیلی هم راضی بودم.

  آپارتمان قبلی من 1400 فوت مربع در طبقه هفتم بود. فهمیدم که پنت‌هاوس 3500 فوت مربعی شماره810 طبقه هشتم آماده فروش است. البته من تمایلی به اسباب‌کشی نداشتم اما وقتی طراحی آپارتمان 810 را دیدم به فکر خریدنش افتادم. در این صورت می‌توانستیم دور هم‌نشینی گروه جدید را در آنجا دایر کنیم. آپارتمان جدید شامل یک اتاق خواب کوچک و یک فضای باز و پهن 3000 فوت مربعی بود. این خانه بهترین جا برای مهمانی گرفتن بود.

  خریداری واحد 810 به این دلیل نبود که املاک بیشتری داشته باشم و یا بر روی مستغلات سرمایه‌گذاری کنم. بلکه این واحد جدید را خریدم تا به مهمانی‌ها و دورهمی‌های خود سر و سامانی بدهم. در نهایت این آپرتمان توانست تجربه‌های زیادی برای من به ارمغان بیاورد.

  پس از پیروزی در یک مزایده که دو نفر دیگر هم در ان حضور داشتند، شروع به عملی کردن ایده‌هایم بر روی آپارتمان جدید بودم. در دوران دانشگاه سریال محبوب فرندز پخش می‌شد و با هم‌اتاقی‌هایم هر هفته آن را دنبال می‌کردیم. یادم می‌آید که شخصیت‌های سریال در یک کافی‌شاپ به نام «سنترال پارک» دور هم جمع می‌شدند و با افراد دیگر نیز در آنجا آشنا می‌شدند. دوست داشتم که 810 به یک نسخه خصوصی از سنترال پارک تبدیل شود. ما نیاز داشتیم که به جای 810، اسم باحال‌تری انتخاب کنیم.

  در خیال‌پردازی‌هایم، در 810 روزهای یکشنبه شامپاین می‌نوشیدیم، بعد از شب نشینی در کلوپ و یا کافه، مهمانی راه می انداختیم و 810 را به یک کلوپ شبانه خصوصی تبدیل می‌کردیم. اولین مهمانی رسمی 810 در 11 دسامبر 1999 بر پا شد. ساعت 12 شب من 26 ساله می‌شدم. بنابراین تولد من بهترین بهانه برای شروع اولین مهمانی بود. به اندازه کافی ردبول داشتم.

  چند هفته‌ای درگیر آماده‌سازی و تدارکات جشن تولدم بودم. اعضای قبیله در ماه تولد من قبل از جشن اصلی، چند پارتی رقص برپا کردند. یادم می‌آید اولین پارتی رقصی که شرکت کردم اوایل سال بود و واقعاً نمی‌دانستم پارتی رقص چیست. فقط می‌دانستم که آنجا تماماً موزیک تکنو پخش می‌شود. قبلاً در کلوپ‌های شبانه این سبک از موزیک را شنیده بودم و به نظرم خیلی آزادهنده می‌آمد. از این رو برایم جای سوال بود که چرا کلوپ‌ها بزرگ‌ترین سالن خود را به پخش این نوع موزیک اختصاص می‌دهند. چون که اصلاً شبیه موسیقی نبود، بیشتر شبیه ضرب‌های بی‌وقفه و تکراری بود. موسیقی الکترونیکی برای من قابل درک نبود.

  بنابراین، چون از سبک موزیک جشن باخبر بودم، هیجانی برای شرکت در پارتی نداشتم اما چون همه اعضای قبیله می‌خواستند در آن شرکت کنند، من هم ساز مخالف نزدم و با آن‌ها همراه شدم.

  در یک برهوت، وارد سالن درندشتی شدیم. بیرون سالن صدها ماشین پارک شده بود، ضرب‌آهنگ تکراری موزیک تکنو حتی در محوطه خارجی هم به راحتی شنیده می‌شد. بدون این که ابراز کنم، سعی داشتم بدانم که ماندن ما در اینجا چقدر طول خواهد کشید. واقعاً ترجیح می‌دادم که به جای این موزیک، به یک موزیک رسمی رادیویی گوش دهم. بعد از این که 20 دقیقه‌ای در صف معطل شدیم، در نهایت سر از سالن پارتی درآوردیم.

  آن شب چیزی تجربه کردم که دیدگاه من را تا ابد تغییر داد.

  اشعه‌های شدید نور لیزر از هر طرف سالن می‌تابید. فضای آنجا 10 برابر یک زمین فوتبال بود. مه مصنوعی‌ای که در فضا ایجاد شده بود حالتی سوررئالیسم وار ایجاد کرده بود که باعث می‌شد همه احساس دی‌جی بودن کنند با آهنگ یکی شوند. بساط قوطی‌های ردبول در همه جا برپا بود و تشعشع ماوراء بنفش لامپ‌های سیاه باعث یک درخشش فلوئورسنت بر روی دیوارها و سقف می‌شد و این گونه تداعی می‌شد که اینجا سیاره دیگری است.

  دکوراسیون، لامپ‌های سیاه، دستگاه‌های مه افکن، لیزرها و وسعت فضا تمام ماجرا نبود. در آن صحنه و در آن زمان، قسمت مبهمی از وجود من احساس می‌کرد که تمامی این هیاهو، یک پاسخ عاطفی غیر منتظره از سمت کائنات است.

  تلاش می‌کردم تفاوت این محیط را با کلوپ‌های شبانه‌ای که قبلاً رفته بودم پیدا کنم. بله، دکوراسیون و لیزر خیلی باحال بود، ضمن این که این بزرگترین سالن رقصی بود که من تا کنون دیده بودم اما هیچ‌کدام از این موارد نمی‌توانست حس وصف ناپذیزی که در آن لحظه تجربه کردم را توجیه کند. با وجود این که معمولاً به عنوان منطقی ترین فرد گروه شناخته می‌شدم، در کمال تعجب، احساسی معنوی اما نه از نوع مذهبی در من به وجود آمده بود، به طوری که ارتباط عمیقی با تمام کائنات احساس می‌کردم.

  احساسی که هیچ قضاوتی در آن نبود. به دور و بر که نگاه می‌کردم و می‌دیدم که هر کس در حال خوش خودش مشغول رقص با موسیقی است.

  همانطور که مشغول ادامه تجزیه و تحلیل در جزئیات بیشتر بودم، متوجه شدم که حتی رقص‌های اینجا با رقص‌هایی که قبلا در کاباره‌ها دیدم فرق دارد. اینجا همه ناخودآگاه می‌رقصیدند و هیچ‌کس قصد ابراز وجود خود را نداشت حال آن که در کاباره‌ها رقص افراد تا حدی جنبه نمایش نیز دارد. در کاباره‌ها، مردم معمولا با یکدیگر می رقصند. در اینجا، به نظر می‌رسید که همه در یک جهت می‌رقصند و همه رو به دی‌جی قرار دارند. دی جی بر بالای سن بود و انرژی خود را به جمعیت ساطع می‌کرد  تقریبا اینطور احساس می‌شد که بقیه مشغول پرستش او هستند.

  در تمام فضا، یک حس اتحاد قبیله‌‍‌‌ای بین 1000 نفرموج می‌زد و دی‌جی نقش رهبر قبیله را داشت. این افراد نبودند که رقص خود را با موزیک هماهنگ می‌کردند بلکه موزیک بود که هم‌گام با آن‌ها نواخته می‌شد. ضربه‌های الکترونیکی بی‌کلام و مداوم با ضربان قلب جمعیت هماهنگ بودند. شبیه دسته پرندگان که در آسمان پرواز می‌کنند، یک وحدت گروهی جایگزین هشیاری فردی شده بود. همه افراد در سالن یک هدف مشترک داشتند. همه ما در این غوغا و هیاهو سهیم بودیم.

  در آن زمان نمی‌دانستم، اما ده سال بعد تحقیقات علمی در زمینه شادی نشان داد که فعالیت فیزیکی همگام با دیگران و عضوی از یک گروه بودن (و در نتیجه رها کردن موقتی حس خودبینی) منجر به احساس شادی مضاعف می‌شود، و در آن صحنه به سادگی می‌شد نسخه مدرن تجربیات انسان‌های دهها هزار سال قبل را دید.

  لحظه‌ای احساس کردم عیسی مسیح در من ظهور کرده است. و تجلی ظهورش تمام وجود مرا فرا گرفته است. آنجا بود که نسبت به موزیک تکنو تجدید نظر کردم و دیگر نمی‌خواستم یک آهنگ ساده رادیویی جایگزین آن شود. به ناچار اجازه دادم تا این احساس ناشناخته در سراسر وجودم جریان پیدا کند. انگار که کسی یک بسته آموزشی «روزتا استون» موزیک تکنو به من هدیه داده بود تا به من کمک کند این موزیک را تمام و کمال درک کنم. از آن جا که نمی‌توانستم این تجربه را به صورت شفاهی بیان کنم، نمی‌شد کسی را در آن سهیم کنم.

  و در یک لحظه بود  که من بیدار  و متحول شدم.

  در نهایت، بعد از چندین سال فهمیدم که موسیقی آن شب در مورد چه بود.