# رشد سریع

پس از دریافت حمایت مالی از سکویا، با آلفرد -همان پسر پیتزا فروش دوران دانشگاه- ملاقات کردم  تا از بخواهم به صورت تمام وقت به تیم ما ملحق شود. او درگیر دوره PhD رشته آمار در دانشگاه استنفورد بود. کاری که از نظر من دومین چیز کسالت‌بار و خسته کننده در دنیا بود. (رتبه اول این جایگاه به تماشای خشک شدن رنگ در تاریکی شب تقدیم می‌شود<sup>1</sup>)

در دو سال گذشته خیلی تلاش کردم که با آلفرد وارد یک فعالیت تجاری بشوم. یکی از ایده‌های اولیه‌ام راه‌اندازی یک فرانشیز<sup>2</sup> ساندویچ ساب‌وی<sup>3</sup> در محوطه دانشگاه استنفورد بود. در آن زمان، ساب‌وی یکی از ارزان‌ترین فرانشیزها در ایالات متحده بود که پیشرفت سریعی به دنبال داشت. آلفرد قصد داشت که در این زمینه با من همکاری کند اما بعداً فهمیدیم که استنفورد اجازه هیچ‌گونه فعالیت تجاری را در داخل محوطه خود نمی‌دهد. 

اوایلی که من و سانجای LinkExchange را راه انداختیم به آلفرد پیشنهاد همکاری دادم. اما او گفت که شرایط فعلی خطرناک است و انصراف از تحصیلات عالی خشم پدر و مادرش را به همراه خواهد داشت! بنابراین موافقت کردیم که ارتباط خود را حفظ کنیم و دورادور از مشاوره او برخوردار باشیم.

بعد از گذشت مدتی او تمایل بیشتری به کار در LinkExchange از خود نشان داد که از به نظر من دو دلیل داشت: اول این که فهمیده بود به واسطه سرمایه‌گذاری سکویا، 3 میلیون دلار پول در بانک داریم و دوم این که به این نتیجه رسیده بود، مدرک PhD به دردش نمی‌خورد. و این‌چنین شد که در سال 1997 آلفرد به صورت تمام وقت معاون مالی شرکت LinkExchange شد.

بیش از 17 ماه بود که همه ما خیلی کم می‌خوابیدیم. روند رشد ما از سرعت بالایی برخوردار بود به طوری که تا جایی که می‌توانستیم نیروی کار استخدام کردیم. از فرآیند عنکبوتی‌وار استخدام دوستان و اطرافیان خسته شده بودیم. بنابراین هر آدمی که مشتاق کار بود و بیشتر از 6 ماه سابقه زندان نداشت می‌توانست در مجموعه ما استخدام شود. 

قدم بعدی بزرگ‌تر کردن فضای کاری بود که افزودن طبقات دیگر ساختمان را به دنبال داشت. حتی دفاتر فروشی در نیویورک و شیکاگو دایر کردیم. نکته عجیب این که وقتی در فضای شرکت قدم می‌زدم چهر‌هایی را می‌دیدم که اصلا نمی‌شناختم و هیچ اطلاعی از اسم و سمت شغلی آن‌ها نداشتم. حتی نمی‌دانستم که این آدم‌ها کارمند اینجا هستند یا از کارکنان شرکت‌های دیگرند که از فضای مشترک شرکت استفاده می‌کنند.

آن زمان، مشکلی با این قضیه نداشتم. حتی به نظرم نشناختن بیشتر افراد به دلیل وسعت فوق‌العاده شرکت، خیلی هم هیجان‌انگیز است و باعث ترشح آدرنالین بیشتری می‌شود.  اما با نگاه به گذشته، متوجه علائم هشدار دهنده‌ای شدم. 

خلاصه داستان این که ما نمی‌دانستیم که باید توجه بیشتری به فرهنگ کاری در شرکت داشته باشیم. در سال اول، ما دوستان خود را استخدام کردیم و افرادی که می‌خواستند عضوی از یک جمع شاد و پر هیجان باشند. در واقع در یک اقدام ناخودآگاهانه، ما فرهنگ خوش‌گذرانی کنار یکدیگر را در شرکت تثبیت کرده بودیم.

وقتی که تعداد کارمندان شرکت به 25 نفر رسید، روند اشتباهی را در استخدام افراد پیش گرفتیم. نتیجه مثبت این روند به کارگیری یک نیروی کار منظم و با انگیزه بود. نتیجه منفی آن این بود که خیلی از این افراد با این دید وارد مجموعه می‌شدند که چند سالی در LinkExchange کار کنند تا پس از ثبت یک رزومه قوی برای خود در شرکت دیگری مشغول به کار شوند و پس از این که همه چیز روال معمول خود را طی کرد و پول فراوانی نصیب‌شان شد، بازنشست شوند. 

در سال 1998، شرکت بیش از چند صد کارمند داشت که دستاورد استخدام‌های بی‌رویه ما بود. 

 یک روز، بعد از این که برای ششمین بار دکمه حالت چرت ساعت را فشار دادم از خواب بیدار شدم. همین که خواستم این دکمه را برای بار هفتم فشار دهم، ناگهان متوجه چیزی شدم. آخرین باری که این دکمه را چندین باز می‌زدم مربوط به زمانی بود که در شرکت اوراکل کار می‌کردم. این اتفاق دوباره افتاد با این تفاوت که این بار در LinkExchange مشغول به کار بودم.

 با واقعیت عجیبی روبرو شدم. من بنیان‌گذار  LinkExchange بودم اما دیگر شوقی برای کار کردن در آنجا نداشتم. حسی که قبلاً سابقه نداشت. همین یک سال و نیم پیش بود که در نطق غرای خود به کارمندانم گفتم: «سال 1997 دیگری در کار نخواهد بود.» چطور همه چیز این‌قدر سریع تغییر کرد؟ چه اتفاقی افتاده بود؟ چه شد که از فضای «همه برای یکی، یکی برای همه» به یک فضای سیاستمدارانه، موقعیت‌گرا و پر شایعه رسیدیم؟

 هر چه به گذشته رجوع می‌کنم نمی‌توانم تشخیص دهم که از چه نقطه‌ای این سراشیبی شروع شد و  جذابیت آن برایم کم‌رنگ شد. نمی‌توانم فرد خاصی را متهم به خدشه دار کردن فرهنگ حاکم بر فضای کاری مجموعه کنم. 

 چیزی شبیه به مرگ تدریجی با هزارن بریدگی با لبه کاغذ بود یا مشابه «شکنجه چینی با قطره‌های آب» که قطره قطره و روز به روز صورت می‌گرفت. یک قطره یا یک استخدام اشتباه، به خودی خود چیز مهمی نیست اما رفته رفته تبدیل به یک شکنجه می‌شود.

 چندان مطمئن نبودم که چه کاری انجام دهم. به دلیل مواجه شدن با برخی مسائل فوری و اضطراری فشار ذهنی زیادی را تحمل می‌کردم. از جمله مسائلی که باید با آن مقابله می‌کردیم اوضاع بد اقتصادی بود. (مسائلی چون بحران مالی روسیه و سقوط سرمایه‌داری بلند مدت که چیز زیادی از آن‌ها نفهمیدم) از آن جا که سرمایه نقد زیادی نداشتیم، چنانچه درآمد شرکت به طور ناگهانی قطع می‌شد قادر به ادامه فعالیت نبودیم. بنابراین شروع به عرضه اولیه سهام کردیم تا نقدینگی شرکت را افزایش دهیم. اما سقوط ارز روسیه مانع از تحقق این اقدام شد. بنابراین نیاز به یک «سرمایه‌گذار میانه» داشتیم تا در مقابل شرایط بد اقتصادی از لحاظ مالی بیمه شویم در غیر این صورت قبل از پایان سال ورشکست می‌شدیم.

 در طول دو سال گذشته، روابط نسبتا خوبی با شرکت‌های یاهو، نت‌اسکیپ و مایکروسافت برقرار کرده بودیم. تمامی این شرکت‌ها علاقه زیادی به زمینه کاری مجموعه ما از خود نشان داده بودند و تمایل داشتند که یک شراکت استراتژیک با ما داشته باشند. (راستش را بخواهید من هرگز معنی «شراکت استراتژیک» را نفهمیدم و نمی‌دانم که با شراکت معمولی چه تفاوتی دارد؟ به هر حال خیلی از افراد از این اصطلاح به علت جذاب بودنش استفاده می‌کنند.)

 در کمال تعجب، مشاهده کردیم که هر سه شرکت قبول کردند که به عنوان سرمایه‌گذار میانه وارد میدان شوند. حتی نت‌اسکیپ و مایکروسافت اعلام کردند که تمایل به خرید کل شرکت را دارند.

 حداقل قیمت پیشنهادی ما برای فروش شرکت، 250 میلیون دلار اعلام شد. مطمئن نیستم که این رقم را بر چه مبنایی ارائه دادیم اما از نظر من رقم خوبی بود. ضمن این که هر دو شرکت نت‌اسکیپ و مایکروسافت خواهان ادامه مذاکرات بودند. 

 بالاخره جنگ بر سر این مزایده به پایان رسید.

 در پایان، مایکروسافت رقم بالاتر 265 میلیون دلار را پیشنهاد کرد اما تبصره‌هایی ضمیمه این پیشنهاد بود. آن‌ها از من، سانجای و علی خواستند که حداقل 1 سالی را در LinkExchange باقی بمانیم. اگر قبول می‌کردم چیزی حدود 40 میلیون دلار کاسب می‌شدم و اگر هم قبول نمی‌کردم باید قید 20 درصد این مبلغ را می‌زدم.

 با وجود این که کار کردن در LinkExchange دیگر برایم جذابیت نداشت، باز هم می‌توانستم یک سالی را در آنجا با آن حقوق تحمل کنم و فقط تا حدی که اخراج نشوم کار کنم. این نوع کار که فقط دور و بر حضور داشته باشید اما کار خاصی انجام ندهید به حدی در سیلیکون ولی معمول است که برایش یک اصطلاح ایجاد شده است، «جلیقه ضدگلوله در زمان صلح».

 معامله ما با مایکروسافت، چند هفته بعد از مذاکراتمان امضا شد. در مقایسه با دیگر شرکت‌های خریداری شده توسط مایکروسافت، خرید LinkExchange علی‌رغم پشت‌صحنه‌های داخلی در مدت زمان کوتاه‌تری صورت گرفته بود.

 بدون این که بخواهم وارد جزئیات شوم باید بگویم که رفتار و شخصیت افراد درس بزرگی به من داد. پول زیاد از جمله مواردی‌ست که چهره واقعی هر فرد را نشان می‌دهد. با چشمان خودم دیدم که حرص و طمع بعضی آدم‌ها تا حد بود، کسانی که قبل از واگذاری شرکت برای ملحق شدن به آن دست و پا می‌زدند و برای آن‌ها اهمیتی نداشت که نتیجه مذاکرات به ضرر چه کسانی تمام شود و تنها به فکر به حداکثر رساندن سود خود بودند.

 شخصاً تصمیم گرفتم که از این نمایش کنار بکشم. خواسته‌های من مشخص بودند. من فقط می‌خواستم که شرکت را بفروشم و دیگر با این آدم‌ها کار نکنم. تنها باید یک سال دیگر را تحمل می‌کردم.

 یکی از روزهای نوامبر 1997، من و سانجای برای ناهار به رستورانی نزدیک به دفتر LinkExchange رفتیم. با این که واگذاری شرکت به مایکروسافت از چند هفته قبل توسط رسانه‌ها منعکس شده بود، اما هنوز از انعقاد قرارداد رسمی خبری نبود. در حالی که من و سانجای مشغول صرف ناهار خود بودیم، آلفرد به تلفن همراه من تماس گرفت و گفت: «حالا دیگر معامله رسمی شد.» به این ترتیب قرارداد بسته شده بود.

 به سانجای نگاه کردم و اخبار را به او گفتم: «خب، گویا قرارداد بسته شده است.» هر دوی ما احساس مشابهی داشتیم. هیچ‌کداممان هیجان‌زده و خوشحال نبودیم. می‌دانستیم که همه دنیا فکر می‌کنند ما از شدت خوشحالی در حال بالا و پایین پریدن هستیم حال ان که حالت روحی آن لحظه ما ترکیبی از بی‌تفاوتی و حس خلاصی بود. هیجان کاری LinkExchange از مدت‌ها پیش محو شده بود. حالا باید با بی‌میلی تمام، به مدت یک سال در اینجا کار می‌کردیم.

 به سانجای گفتم: «فکر کنم باید به سمت شرکت راه بیافتیم.» در پاسخ گفت: «درسته» و بقیه زمان ما در سکوت گذشت.

---
<p style="direction: ltr; text-align: left">
1. کنایه‌ای در زبان انگلیسی که به خسته کننده بودن چیزی اشاره دارد<br/>
2. Franchise<br/>
3. Subway
</p>