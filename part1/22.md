# آموزه‌ مورد علاقه من از کتاب ایوانکا

شخصاً علاقه‌ای به اخبار پیرامون «شبکه‌های کسب و کار» ندارم. تقریباً روال همه آن‌ها به این شکل است که یک عده در جستجوی افرادی که دارای «کارت بازرگانی» هستند راه می‌افتند با این امید که فردی را پیدا کنند که در قبال کمکی که به او می‌کنند، از کمک وی نیز برخوردار شوند. من سعی می‌کنم تا آنجا که ممکن است درگیر این نوع تعاملات نشوم و به ندرت سراغ کارت‌های بازرگانی می‌روم.

 در عوض، من سعی می‌کنم که بدون این که موقعیت تجاری افراد را در نظر بگیرم، تمرکز خود را بر ایجاد ارتباط با آن‌ها معطوف کنم. من بر این باورم که در هر شخص نکته جالبی نهفته است که باید به دنبال کشف آن بود. گاهی در ارتباط با مردمی که سمت و سویی با دنیای تجارت ندارند، به دیدگاه‌‌های ارزشمند و منحصربفردی دست پیدا می‌کنیم، چرا که این روابط بدون غرض و واقعی‌ترند.

 اگر به جای استفاده ابزاری، به دنبال ایجاد یک رابطه دوستانه باشیم با یک تیر دو نشان زده‌ایم و در تجارت و کار خود نتایج مثبتی مشاهده خواهیم کرد.

 واقعاً نمی‌دانم که راز پشت این قضیه چیست اما این طور به نظر می‌رسد که مزایای یک آشنایی، 3-2 سال بعد از شکل‌گیری ارتباط دوستانه خودش را نشان می‌دهد. معمولا در ابتدای یک رابطه هیچ گونه پیش‌بینی و چشم‌اندازی از ادامه روند آن وجود ندارد. به عنوان مثال، فرض کنید همسایه خواهر دوست شما، معاون شرکتی است که شما سعی دارید با آن‌ها وارد ارتباط شوید، یا شخصی که 2 سال پیش با او آشنا شدید، هم‌بازی تنیس فردی است که مسئول استخدام شغلی است که 6 ماه است می‌خواهید آن را به دست آورید.

 حدود 10 سال از عمر Zappos.com گذشته است. از سال 1999 تا سال 2008، توانستیم بیش از 1 میلیارد دلار فروش ناخالص داشته باشیم. در نگاهی به نقاط عطف مهم تاریخ این شرکت، به نظر می رسد که بسیاری از آن‌ها نتیجه شانس خالص بوده است. خیلی چیزهایی که اتفاق افتاد در نتیجه روابطی بود که از 2-3 سال پیش آغاز شده بودند و ما هیچ‌وقت پیش‌بینی نمی‌کردیم که این روابط به چنین دستاوردهایی منجر شوند.

 بنابراین توصیه من این است که به دنبال برقراری شبکه‌های تجاری نباشید و به جای آن تلاش‌کنید، کمیت و کیفیت روابط دوستانه خود را بالا ببرید. خود «رابطه دوستی» یک امتیاز است. هر چه مجموعه دوستان شما متنوع‌تر باشد، به مزایای بیشتری در دو جنبه شخصی و کاری دست خواهید یافت. شما دقیقاً نمی‌دانید که از این دوستی‌ها چه منافعی کسب خواهید کرد، اما چنانچه این روابط واقعی باشند بعد از گذشت زمانی حدود 3-2 سال، جادوی این روابط خود را نشان خواهند داد.

 می‌خواستم که مراسم بیست و ششمین سالگرد تولدم، با همان میزان انرژی مثبت پارتی رقص همراه باشد، بنابراین در هفته‌های نزدیک به شروع مراسم تمام تلاش خود را به کار گرفتم تا یک شب به یاد ماندنی برپا کنم. از طریق یک فروشگاه آنلاین، اسپری، چند دستگاه مه‌افشان، لامپ‌های رنگی، کنترلرهای نور، لیزر، چند توپ دیسکو، لامپ‌های سیاه، تزئینات فلوئورسان و آویزهای مخصوص لامپ‌ها و لیزرها سفارش دادم. در واقع می‌خواستم یک نسخه کوچک‌تر از یک پارتی رقص را شبیه سازی کنم.

 حدود صد نفر در جشن تولد من شرکت کردند. فاصله آسانسور تا آپارتمانم را با فلش‌هایی نشانه‌گذاری کرده بودم. پسرخاله یکی از مهمان‌ها پرسید: «معنی BIO چیست؟»  همه ما خندیدیم.  BIOهمان اسمی بود که برای مهمانی‌های خود در واحد 810 به دنبالش بودیم. بنابراین از آن به بعد اسم مهمانی‌های ما «کلوپ BIO» شد.

 جشن تولد من تقریباً بدون هیچ مشکلی برگزار شد. درس مهمی که از این مهمانی گرفتم این بود که انگور گزینه خوبی برای پذیرایی نیست. چون که صبح روز بعد تمام کف آشپزخانه پر از انگورهای له شده بود. به خاطر سپردم که در جشن سال نو این اشتباه را تکرار نکنم.

 آوازه جشن آن شب کلوپ BIO به سرعت در همه جا پیچید و در جشن سال نو حدود چند صد مهمان شرکت کردند. از آسانسور تا آپارتمان من یک خط وجود داشت. ساعت 3 بامداد بیشتر مهمان‌ها رفته بودند. و تنها 30 نفر هنوز مانده بودند. ناگهان به سرم زد که دستگاه‌های مه‌افشان را خم کنم تا فضای کل آپارتمان مه‌آلود شود.

 به دنبال این شیطنت، تمام چراغ‌های خطر شروع به چشمک کردند و صدای آژیر خطر هم بلند شد. مدتی زمان طول کشید تا بفهمم چه اتفاقی افتاده است. مه متراکم خروجی از مه‌افشان‌ها سر و صدای سنسورهای دود را بلند کرده بود و نکته جالب این که تنها صدای آژیر آپارتمان من نبود، آژیر کل ساختمان به صدا در آمده بود! ساعت 3 بامداد بود و صدای آژیر آتش از تمام واحدها شنیده می‌شد. صدای اخطار خودکار از همه ساکنین می‌خواست که هر چه سریع‌تر از ساختمان خارج شوند.

 بعد از خاموش کردن مه‌افشان‌ها به سرعت پنجره‌ها را باز کردم. بعد از چند دقیقه اثری از مه نمانده بود با این حال باز هم خیلی دیر شده بود! صدای آژیر ماشین آتش‌نشانی را شنیدم. آن‌ها به ساختمان ما نزدیک می‌شدند و نور چشمک‌زن‌شان از پنجره دیده می‌شد.

 چند دقیقه بعد، 3 آتش‌نشان پشت در آپارتمان من بودند. به آن‌ها توضیح دادم که چه اتفاقی افتاده است و تمام تشکیلات لیزر و مه‌افشان‌ها را نشان‌شان دادم. هنگامی که آنها متوجه شدند، هیچ خطری ساختمان را تهدید نمی‌کند، شروع به خندیدن کردند و قبل از ترک ساختمان سال خوب و خوشی را برای ما آرزو کردند. خوشحالم که آن شب دستگیر نشدم!

 نفس راحتی کشیدم و در حالی که به پنجره تکیه داده بودم، برگشتن ماشین آتش‌نشانی را تماشا می‌کردم. چراغ‌های ماشین آتش‌نشانی هنوز در حال چشمک زدن بود.

 ناگهان یک صدای زنانه به گوشم رسید: «عجیب است، مگر نه؟ باعث و بانی همه این‌ها شما بودید!»

 به سمت صدا برگشتم تا او را ببینم. اما او را نشناختم. زنی بلوند و چشم آبی بود که او هم به درگاهی باز پنجره تکیه داده بود و با تعجب چراغ‌های چشمک‌زن ماشین‌های آتش‌نشانی را نگاه می‌کرد.

 گفتم: «آهان، بله! آن‌ها واقعاً محبت‌آمیز برخورد کردند. نگران بودم که این کار من آن‌ها را عصبانی کرده باشد، به خصوص این که الان سال نو است.»

 در جواب من گفت: «منظور من این نبود» او گفت، منظور من از این همه... و رویش را برگرداند و به مهمان‌ها اشاره کرد. سپس ادامه داد «شما هر کاری که توانستید، انجام دادید تا برای این افراد یک تجربه به یادماندنی خلق کنید.»

 گفتم: «اما فکر نمی‌کنم که بقیه ساکنین ساختمان وقتی در این ساعت از شب سراسیمه مشغول ترک ساختما بودند، دل خوشی از کار امشب من داشته باشند. احتمالاً آن‌ها هم این شب را هرگز فراموش نمی‌کنند.»

 او با خنده گفت: «اوه، نگران این مسئله نباشید. این فقط یک تصادف بود. می‌توانید باگ رایانه‌ای سال 2000 را مقصر این حادثه بدانید! از حالا می‌توانم تیتر روزنامه‌ها را تصور کنم: ماشین‌های مه‌فشان به چپ منحرف شدند!»

 به او لبخند زدم و گفتم: «باورتان می‌شود که این مکان تا چند روز دیگر به یک دفتر کار تبدیل خواهد شد؟»

 دختر در چشمانم زل زد. در آن زمان هنوز صدای موسیقی در حال پخش را می‌شنیدم اما بقیه آدم‌ها از نظرم محو شدند. اصلا چیزی درباره آن دختر نمی‌دانستم اما انگار دست تقدیر در آن نقطه از زمان ما را روبروی هم قرار داده بود. لحظه‌ای که تا ابد در یاد خواهم داشت.

 او با لحنی نرم و ملایم گفت: «دنیای خودت را تصور کن، خلق کن و بساز، تا جهان پیرامونت ساخته شود، درست مانند کاری که امشب کردی.»

 تکیه‌اش را از درگاه پنجره جدا کرد و در گوشم زمزمه کرد: «سال نو مبارک.»

 سپس بلند شد و بدون هیچ حرفی رفت.