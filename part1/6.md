# اوراکل

<p style="text-align: left; font-family: vazir; direction: rtl;">
بعضی وقت‌ها برنده می‌شوی، بعضی وقت‌ها بازنده
<br/>
قطعه‌ای از ترانه «در دنیای واقعی<sup>1</sup>»
<br/><br/>
</p>

شرکت اوراکل به من و سانجای پیشنهاد کاری داد. غیر از این شرکت، پیشنهادهای شغلی دیگری نیز داشتم اما میزان حقوق پرداختی اوراکل، انتخاب من را ساده کرده بود. (در سال 1995 درآمد 40000 دلار در سال برای یک تازه فارغ‌التحصیل شده مبلغ خیلی خوبی محسوب می‌شد.) ضمن این که آن‌ها هزینه جابجایی من از ماساچوست به کالیفرنیا را بر عهده می‌گرفتند و در طی دوره آموزشی کارکنان جدید شرکت، به ما خانه مجانی می‌دادند. آن زمان من احساس موفقیت می‌کردم. در واقع در یک رقابت شغلی پیروز شده بودم و نسبت به دیگر هم‌خوابگاهی‌هایم، من و سانجی به درآمد بالاتری دست یافته بودیم.

چند ماه بعد، من و سانجی در دوره‌های آموزشی اوراکل حاضر شدیم. در این دوره سه هفته‌ای، 20 نفر دیگر نیز حضور داشتند که از دانشگاه‌های مختلف فارغ‌التحصیل شده بودند. آن سه هفته به سرعت باد گذشت. اصل این دوره آموزش برنامه‌نویسی در پایگاه داده‌ها بود که در نوع خود بسیار جالب و هیجان‌برانگیز بود. در ان دوران چیزهای زیادی گرفتم، دوستان جدیدی پیدا کردم و مهم‌تر از همه پول خوبی عایدم شد. بعد از پایان دوره آموزشی، به دنبال دیدار با رئیس جدید و شروع کارم بودم.

قبل از ورود به اوراکل، هیچ ایده و نظری درباره کاری که قرار بود در آنجا انجام دهم، نداشتم. در این رابطه حتی زحمت یک پرس و جوی ساده را به خود نداده بودم. تمام چیزی که من می‌دانستم این بود که نماینده اوراکل برای مصاحبه به دانشگاه می‌آید و  ریز نمرات من را بررسی می‌کند. هیچ‌کدام از هم شناختی نداشتیم. من فقط می‌دانستم که قرار است به عنوان مهندس نرم‌افزار با درآمد 40000 دلار در سال مشغول به کار شوم.

در اولین روز کاری‌ام در اوراکل، میز کارم را نشانم دادند و وظایف و مسئولیت‌هایم را گفتند. اصل کار من تست‌های تضمین کیفیت و اشکالات نرم‌افزاری بود. نظر خاصی درباره این کار نداشتم ضمن این که برایم اهمیتی هم نداشت. مهم پول خوبی بود که می‌گرفتم. هر چند که به مرور زمان فهمیدم این پول علاوه بر خوب بودن، بسیار راحت و آسان نصیبم می‌شود.

کل کار من در روز، اجرای چند تست بود. راه‌اندازی تست 5 دقیقه طول می‌کشید و بعد از آن 3 ساعت زمان لازم بود تا تست به صورت خودکار اجرا شود. در این فاصله زمانی من می‌نشستم و منتظر می‌ماندم که تست به پایان برسد. بنابراین در کل روز 2 یا 3 تست اجرا می‌کردم. نکته جالب دیگری که کشف کردم این بود هیچ‌کس به زمان ورود و خروج من به شرکت کاری ندارد. در واقع هیچکس هم من را نمی‌شناخت.

در ماه اول کار، به شدت احساس خوش‌شانسی می‌کردم. باورم نمی‍‌شد که بدون هیچ تلاشی چنین درآمد خوبی به دست می‌آورم. من و سانجی در آپارتمانی زندگی می‌کردیم که تا شرکت 7 دقیقه فاصله داشت. به این ترتیب ما دوباره هم‌اتاقی شدیم.

برنامه روزانه من شامل این موارد بود:

10:00 - حاضر شدن پشت میز کار

10:05 - اجرای یکی از تست‌ها

10:10 - چک کردن ایمیل‌ و ارسال ایمیل به دوستان دوره آموزشی.

11:30 - رفتن به خانه برای ناهار

12:30- چرت زدن

13:45- برگشتن به دفتر کار

14:00- اجرای یکی دیگر از تست‌ها

14:05- چک کردن ایمیل و پاسخ به ایمیل‌های دوستان دوره آموزشی

16:00- برگشتن به خانه

با داشتن این برنامه ساده کاری احساس خوش‌شانسی می‌کردم. در مقابل، سانجای بعضی روزها زودتر از ساعت 7 بعدازظهر به خانه برنمی‌گشت. هر از گاهی که از او می‌پرسیدم: «اوضاع کار چطور است؟» شانه‌هایش بالا می‌انداخت و جوابی شبیه این می‌داد: «ای، بد نیست. ولی هیجان‌انگیز هم نیست.»

به او گفتم: کار من هم چندان خاص و هیجان‌انگیز نیست. می‌توانیم در آخرهفته‌ها و بعدازظهرها روی ایده‌ای کار کنیم تا از این حال و هوای کسالت‌بار بیرون بیاییم. آن روزها پدیده‌ای به نام شبکه جهانی وب توجه همه را به خود جلب کرده بود. سانجای در طراحی گرافیک واقعاً خبره بود، این شد که به دنبال ساخت وب‌سایت برای دیگر شرکت‌ها افتادیم. 

شروع کار در ظاهر جنبه سرگرمی و تفریح داشت. تصمیم گرفتیم وب‌سایتی با عنوان «راهکارهای بازاریابی اینترنتی » با نام کوتاه شده IMS راه‌اندازی کنیم. به این منظور یک خط تلفن جدید برای آپارتمان‎مان گرفتیم و بعد از آن کارت‌های تبلیغاتی خود را چاپ کردیم. حالا آماده ثبت سفارش مشتری بودیم.

برنامه ما به این شکل بود: نخست این که با اتاق‌های بازرگانی محلی وارد ارتباط شویم و به آن‌ها پیشنهاد ساخت یک وب‌سایت مجانی را بدهیم. بعد از آن می‌توانستیم ادعا کنیم که تمام اتاق‌های بازرگانی منطقه، مشتری ما هستند. البته لزومی نداشت به این نکته اشاره کنیم که بابت این کار، هیچ پولی از ان‌ها نگرفته‌ایم. ثبت سفارش هر چه بیشتر اتاق‌های بازرگانی باعث سرازیر شدن پول زیادی به سمت ما می‌شد.

بنابراین، آسیاب به نوبت. اول از همه به اجازه اتاق بازرگانی برای ساخت وب‌سایت احتیاج داشتیم. با وجود این که از آن‌ها پولی نمی‌خواستیم، اما تماس من به آن‌ها جنبه بازاریابی تلفنی داشت. اولین تجربه من منجر به برقراری یک دیدار حضوری شد. زمان ملاقاتی برای ساعت 12:30 بعدازظهر تعیین کردم که کاملا با برنامه کاری من تطابق داشت.

روز قرار، عصبی شده بودم. من هیچ‌وقت در فروش تلفنی موفق نبودم اما می‌دانستم که باید آن‌ها را قانع کنم که به یک وب‌سایت احتیاج دارند و ما شرکای قابل اطمینانی هستیم. ابتدا به خانه برگشتم و کت و شلوار چند ماه قبل روز فارغ‌التحصیلی‌ام را به همراه  یک کروات پوشیدم. مطمئن شدم که به اندازه کافی کارت تبلیغاتی به همراه دارم و آن‌ها را با تعدادی بروشور که سانجای آماده کرده بود، به محل قرار بردم.

با وجود آن که عصبی و مضطرب بودم، اما ملاقات به خوبی پیش رفت. آن‌ها نسبت به مجانی انجام شدن کار ابراز قدردانی و احترام کردند. بعد از چند هفته، استراحت زمان ناهار من طولانی و طولانی‌تر شد و من بیشتر وقتم را صرف متقاعد کردن اتاق‌های بازرگانی برای ایجاد وب‌سایت می‌کردم و سانجای زمان شبانه خود را صرف ساخت سایت آن‌ها می‌کرد. در واقع من عهده‌دار بخش فروش و  پشتیبانی از مشتری بودم، سانجای هم به تولید و طراحی می‌پرداخت. انصافاً تیم خوبی تشکیل داده بودیم.

وب‌سایت اتاق بازرگانی را در عرض یک‌ماه راه‌اندازی کردیم و حالا آماده بودیم که به سراغ مشتری‌های درآمدزا برویم. هدف اول ما مرکز خرید «هیلزدال» بود که بزرگترین مرکز خرید خیابان محل سکونت ما محسوب می‌شد. به نظر ما هیلزدال گزینه خوبی بود چون اگر در سایت ما ثبت نام می‌کرد، می‌توانستیم فروشگاه‌های داخل آنجا را تشویق کنیم که آن‌ها هم ثبت نام کنند. بعد از چند ماه، روز به روز زمان ‎‌کم‌تری در اوراکل صرف می‌کردم و بیشتر توجهم معطوف به ملاقات با هیلزدال و دیگر کسب‌و کارهای کوچک‌تر بود. کم‌کم توانستیم آن‌ها را متقاعد کنیم که 2000 دلار برای طراحی، مدیریت و میزبانی سایت خو به ما پرداخت کنند. بالاخره موفق شدیم. ما توانستیم اولین مشتری واقعی خود را پیدا کنیم. حالا می‌توانستیم از شغل خسته‌کننده و بی‌فایده خود در اوراکل استعفا دهیم و به سراغ کار تمام وقت خود برویم.

و بدین ترتیب مسیر خود را مشخص کردیم.

صبح روزی که می‌خواستم پیش رئیسم در اوراکل بروم و استعفای خودم را اعلام کنم، عصبی بودم. بعد از نیم ساعت وقت کشی بالاخره این جرات را پیدا کردم که وارد دفترش بشوم. آماده بودم که تمام اخبار را به او بدهم. از پنجره اتاقش من را دید که نزدیک می‌شوم. آن لحظه بین ما یک ارتباط چشمی برقرار شد. ضربان قلبم را حس می‌کردم که هر لحظه اوج می‌گرفت. رئیسم نگاهش را از من برگرداند. نگاه کردم و در آخرین دقیقه دیدم شخصی در دفترش با او مشغول گفتگوست. نفس راحتی کشیدم و به راهم ادامه دادم تا وانمود کنم قصد رفتن به دستشویی انتهای سالن را داشتم.

دست‌هایم را شستم و  چند دقیقه‌ای داخل دستشویی منتظر ماندم تا اوضاع را طبیعی جلوه دهم. بعد از آن از جلوی اتاق رئیس رد شدم و به پشت میزم برگشتم و نیم ساعتی ایمیل‌های ارسالی دوستانم را چک می‌کردم. به نظرم نیم ساعت انتظار زمان معقولی بود و احتمالا آن شخص از اتاق رئیس بیرون آمده بود. با این حال محض محکم‌کاری هم 15 دقیقه دیگر هم صبر کردم و بعد به سمت دفتر رئیس راه افتادم.

بنا به دلایلی اضطراب دفعه دومم شدیدتر شده بود. با خودم فکر کردم که اگر ملاقات‌کننده قبلی هنوز در اتاق باشد، من باز هم باید وانمود به دستشویی رفتن کنم که در این صورت رئیسم احتمال خواهد داد که من مشکل مثانه یا معده دارم. ضمن این که او برای او عجیب خواهد بود که چرا از سرویس نزدیک اتاقم استفاده نمی‌کنم. اما این امکان هم وجود دارد که فکر کند، سرویس نزدیک اتاق من مشکلی دارد که قابل استفاده نیست. آن لحظه کاملا مطمئن بودم که رئیسم به چنین مسائلی فکر می‌کند. بنابراین سعی داشتم خودم را قانع کنم که موضوع مهمی نیست کما این که امروز آخرین روز کاری من در این شرکت است و باز به این موضوع فکر می‌کردم که رئیسم تا 10 سال دیگر  من رابه یاد خواهد داشت که چند بار در فاصله زمانی کوتاه به دورترین دستشویی ممکن آمده‌ام. وای نه! بدتر از این امکان ندارد.

بنابراین تصمیم گرفتم اجازه ندهم که آخرین تصویر ذهنی‌اش از من «یک مرد خل وضع نیازمند دستشویی» باشد. همان‌جا نقشه‌ای کشیدم. باید به سمت دفتر رئیس حرکت می‌کردم تا به آنجا برسم. همانطور که گام برمی‌داشتم با خودم می‌گفتم: هیچ راه برگشتی وجود ندارد! چون نمی‌خواستم دوباره آن ارتباط چشمی احمقانه برقرار شود، نزدیک دیوار حرکت می‌کردم تا چشمش به من نیفتد. درِ اتاقش را دیدم که باز بود و من در مقابل آن ایستاده بودم. خودم را آماده کردم که بگویم می‌خواهم استعفا دهم. به داخل اتاق نگاهی انداختم. اثری از هیچ‌کس نبود! 

ماجرای من می‌توانست به عنوان سخت‌ترین استعفای تاریخ ثبت شود. حدس من این بود که آن لحظه او جلسه دیگری داشته و یا برای ناهار رفته است. بنابراین تصمیم گرفتم من هم برای ناهار بروم و سومین تلاشم را برای استعفا به بعدازظهر موکول کنم. 

از نظر روحی اصلا آمادگی چنین رویدادی را نداشتم. به این فکر می‌کردم که برای ناهار ظهر، چقدر پول به «تاکو بل» دادم؟ گیج و عصبی راه می‌رفتم و با عجله رد می‌شدم و زیر لب به مردم می‌گفتم «ای بابا، ببخشید». به قدری تند راه می‌رفتم که جای هیچ سوءظنی باقی نگذارم. 

در «تاکو بل» دو تصمیم مهم گرفتم: اول این که «دوبل دکر تاکوی» آنجا را امتحان کنم که به طور شگفت‌انگیزی اثر آرامش‌بخشی روی معده من داشت. دوم این که تا فردا برای استعفا صبر کنم. نشانه‌ها حاکی از آن بود که امروز، روز خوبی برای استعفا نیست!

بعد که به شرکت برگشتم احساس آرامش بیشتری داشتم. چون می‌دانستم امروز مجبور نیستم درخواست استعفا دهم. به سمت دستشویی نزدیک اتاق رفتم که با علامتی روی در مواجه شدم. علامتی که می‌گفت دستشویی در حال تمیز شدن است. لطفا از یک سرویس دیگر استفاده کنید. یعنی سرویس نزدیک اتاق رئیس!

خوشبختانه با سرویس نزدیک اتاق رئیس افتخار آشنایی قبلی را داشتم. همانطور که به آنجا نزدیک می‌شدم چشمم به در باز دفتر رئیس افتاد و رئیس را دیدم که تنها در اتاقش نشسته است. بدون هیچ وقفه‌ای تصمیم گرفتم که وارد دفتر شوم و قبل از این که بتوانم فکر کنم، خودم را داخل دفتر رئیس انداختم.

«چند دقیقه وقت دارید؟» صدای من بود که این سوال را می‌پرسیدم! در اتاق را بستم و روبروی رئیس نشستم. اینجا درست نقطه غیر قابل بازگشت بود.

با لحنی عصبی گفتم: «ام... من تصمیم دارم استعفا بدهم.» با این که 5 ماهی بود در اوراکل کار می‌کردم، اما در این مدت کار خاصی را به اتمام نرساندم. نمی‌دانستم که از اخبار کاری کارکنان چیزی می‌داند یا نه. نگران این بودم که از رفتن زود هنگام من از اوراکل ناراحت شود. البته شاید هم می‌دانست که استراحت ناهار من طولانی‌تر از حد معقول است و احتمالاً این مسئله باعث می‌شد استعفای من خبر خوشی قلمداد شود. شاید هم استعفای من اصلاً برای او اهمیتی نداشته باشد. 3 ثانیه‌ای که منتظر  شنیدن پاسخش بودم به اندازه 3 دقیقه گذشت.

«آه! شما حتما به یک استارتاپ دیگر ملحق شدید! چه فرصت هیجان‌انگیزی!» او واقعاً خوشحال و ذوق‌زده به نظر می‌رسید و فکر می‌کرد که من می‌خواهم در شرکتی بزرگ با بودجه چند میلیون دلاری مشغول کار شوم.

جرات نداشتم که بگویم که تنها دلیل استعفای من این است که از کار در اوراکل خسته شده‌ام و می‌خواهم وقت بیشتری را به فروش‌های تلفنی‌ام برای شبکه جهانی وب اختصاص دهم. این کسب و کار را هم در اتاق نشیمن آپارتمان خود به همراه سانجای انجام می‌دهم. درآمد فعلی‌مان هم بسیار کم‌تر از حقوقی است که از اوراکل می‌گیریم.

اما ما می‌خواهیم کسب و کار خودمان را داشته باشیم و کنترل سرنوشت ‌ما به دست خودمان باشد. مسئله ما پول نیست. مسئله ما رهایی از خستگی و رخوت است. من و سانجای رسما استعفا دادیم و فصل جدیدی از زندگی خود را شروع کردیم. ما هیچ نظری درباره نتیجه کار نداشتیم اما می‌دانستیم، نتیجه هر چه که باشد بهتر از تحمل احساس خستگی و بیهودگی است. ما برای یک ماجراجویی جدید آماده بودیم.

---
<p style="direction: ltr; text-align: left">
1. Out in the Real World
</p>