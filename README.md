به جرأت می‌توانم بگویم که بیشتر عمرم را یک کارآفرین بوده‌ام. شاید به خاطر این که از خلاق بودن و تجربه کردن لذت می‌بردم. درس‌هایی که در طول مسیر یاد می‌گرفتم هم در زندگی کاری و هم زندگی شخصی تاثیرگذار بودند.
در سال 1996، LinkExchange را راه‌اندازی کردم که 2 سال بعد به قیمت 265 میلیون دلار به مایکروسافت فروخته شد. 
در سال 1999، در زاپوس به عنوان مشاور و سرمایه‌گذار مشغول به کار شدم و بعد از مدتی مدیرعامل آنجا شدم. می‌توان گفت که در سال 1999، زاپوس کارش را از صفر شروع کرد و اکنون درآمد فروش سالانه آن به بیش از 1 میلیارد دلار رسید و در سال 2009، توسط آمازون با قیمت بیش از 1.2 میلیارد دلار خریداری شد. 
شاید از نظر یک ناظر خارج از گود، موفقیت هر دو شرکت یک شبه به نظر برسد حال آن که این نتیجه ثمره اشتباهات و درس‌ عبرت‌های زیادی‌ست که در طول مسیر  فرا گرفته‌ایم.
بسیاری از نظرات و دیدگاه‌های فعلی‌ام ماحصل همان تجربیات بین راهی‌ست. این را هم بگویم، من همیشه یک کرم کتاب بوده‌ام! در زاپوس، کارکنان خود را تشویق می‌کردیم تا کتاب‌های موجود در کتابخانه شرکت را بخوانند تا به رشد شخصیت و زندگی شغلی آن‌ها کمک کنیم. 
یکی از دلایلم برای نوشتن این کتاب، بیان اشتباهاتم بود تا دیگران در مسیر خود آن‌ها را تکرار نکنند. 
همچنین امیدوارم این اثر، الهام‌بخش کارآفرینانی باشد که قصد دارند با تمام وجود علیه باورهای سنتی قیام کرده و مسیر موفقیت خویش را طی نمایند. 
